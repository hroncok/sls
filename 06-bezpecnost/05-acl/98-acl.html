<h2>Přístupová práva a ACL</h2>

<h3>Unixová přístupová práva</h3>

<p>Standardní unixová přístupová práva asi velmi dobře znáte. <strong>Uživatel</strong>, <strong>skupina</strong> a <strong>ostatní</strong> představují tři stěžejní subjekty, kterým se přidělují tři základní práva – právo <strong>číst</strong> (read), <strong>psát</strong> (write) a <strong>spouštět</strong> (execute). Chcete-li v unixových systémech spustit soubor obsahující spustitelný kód (binárka, shellový skript apod.), potřebujete souboru přidělit právo na spuštění.</p>
<p>V případě souborů je jasné, co jednotlivá práva povolují. V případě adresářů to už tak jasné být nemusí, nicméně v unixových systémech byste o adresáři měli uvažovat jako o speciálním typu souboru (v Unixech platí známé pravidlo <em>vše je soubor</em>). Pak už není těžké odvodit, co jednotlivá práva realizují:</p>

<ul>
<li>
<p><strong>read</strong> – právo vypsat obsah adresáře (<code>ls</code>)</p>
</li>
<li>
<p><strong>write</strong> – právo upravovat obsah adresáře, tzn. vytvářet nové soubory a mazat existující (pozor: při mazání souborů se neberou v potaz přístupová práva k danému souboru, tzn. uživatel může vymazat soubor, ke kterému nemá žádná práva – stačí, pokud bude mít právo zápisu k adresáři, kde se soubor nachází)</p>
</li>
<li>
<p><strong>execute</strong> – právo se přepnout do daného adresáře (<code>cd</code>)</p>
</li>
</ul>

<p>Aby to nebylo zase úplně jednoduché, existují u souborů i adresářů ještě tři speciální práva, Set UID, Set GID a sticky bit. SUID se užívá hlavně u binárek. Ty běží za normálních okolností s právy uživatele, který je spustil. Některé nástroje ale potřebují rootovská práva pro provedení určitých operací, a k tomu slouží SUID a SGID práva. SUID právo spustí daný program s právy jeho <strong>vlastníka</strong>, což je obvykle root. SGID právo spustí daný program s právy jeho <strong>skupiny</strong>. Co je velmi důležité zmínit – chyba v programech s těmito právy může vést k získání práv roota útočníkem, proto je třeba SUID/SGID binárky pečlivě hlídat a aktualizovat.</p>

<p>U adresářů má SGID bit specifický význam – nastavuje skupinu u všech souborů a adresářů vytvořených v tomto adresáři.</p>

<p>Sticky bit se dříve používal u binárek, kde signalizoval operačnímu systému, aby binárku po jejím ukončení neodstraňoval z operační paměti tak rychle. V dnešní době slouží u adresářů typu <code>/tmp</code>, kde zajišťuje, že soubory vytvořené jedním uživatelem nemůže smazat jiný uživatel, i když má k danému adresáři právo zápisu.</p>

<p>K nastavení vlastnictví slouží nástroj <code>chown</code>, na změnu práv pak <code>chmod</code>. Nástroj <code>chmod</code> můžete používat s více než jedním způsobem zápisu práv. Často se používá číselná reprezentace v osmičkové soustavě, kde právo číst má hodnotu <strong>4</strong>, právo zápisu hodnotu <strong>2</strong> a právo ke spuštění hodnotu <strong>1</strong>. Sečtením těchto čísel dostanete příslušnou hodnotu dané kombinace práv:</p>

<pre>debian:/tmp# touch test
debian:/tmp# chown nobody:nogroup test
debian:/tmp# chmod 640 test
debian:/tmp# ls -l test
-rw-r----- 1 nobody nogroup 0 16.&nbsp;zář 15.15 test</pre>

<p>Hodnota <code>640</code> dává vlastníkovi (6) právo číst a zapisovat (ale už ne spouštět), skupině (4) dává právo číst (ale už ne zapisovat a spouštět) a ostatním (0) nedává žádné právo.</p>

<p>Nástroj <code>chmod</code> také podporuje symbolický zápis, kde <strong>u</strong> představuje uživatele, <strong>g</strong> skupinu, <strong>o</strong> ostatní a <strong>a</strong> všechny tři skupiny. Následuje operátor, který přidává (<strong>+</strong>), odebírá (<strong>-</strong>) nebo nastavuje (<strong>=</strong>) práva. A konečně přicházejí na řadu práva:</p>

<ul>
<li>
<p><strong>r</strong> – číst</p>
</li>
<li>
<p><strong>w</strong> – psát</p>
</li>
<li>
<p><strong>x</strong> – spouštět</p>
</li>
<li>
<p><strong>s</strong> – SGID / SUID</p>
</li>
<li>
<p><strong>t</strong> – sticky bit</p>
</li>
</ul>

<p>Například:</p>

<pre>chmod u=rw,g+s,o-r soubor</pre>

<p>Tento příkaz nastavuje pro uživatele práva číst a zapisovat, ale ne spouštět, pro skupinu přidává Set GID bit (ostatní práva pro skupinu zachovává) a ostatním uživatelům bere právo číst.</p>

<h3>Atributy</h3>

<p>Zajímavější jsou atributy, které lze vypisovat pomocí nástroje <code>lsattr</code> a nastavovat pomocí nástroje <code>chattr</code>. Těchto atributů je celá řada, ovšem musí je podporovat daný souborový systém. Nejzajímavější jsou dva, a sice <code>append only</code> (<strong>a</strong>) a <code>immutable</code> (<strong>i</strong>). První z nich povolí pouze zvětšení souboru, ale už ne modifikaci existujícího obsahu. Druhý pak zajistí, že soubor není možné jakkoliv měnit, upravovat nebo mazat, a to i když se jedná o uživatele root, pro kterého standardní práva nehrají roli. Přirozeně, máte-li roota, tak si příznak <code>immutable</code> můžete zrušit a soubor smazat. Přesto je dobré minimálně o těchto dvou atributech tušit. Nastavují se takto:</p>

<pre>chattr +i immutable_file
chattr +a append_only_file</pre>

<p>A ruší se takto:</p>

<pre>chattr -i immutable_file
chattr -a append_only_file</pre>

<p>Ostatní atributy najdete popsané v manuálové stránce nástroje <code>chattr</code>.</p>

<h3>ACL v Linuxu</h3>

<p>Časem můžete zjistit, že klasická unixová přístupová práva nejsou dost jemná pro váš způsob použití. Chcete-li třeba dát konkrétnímu uživateli možnost číst nebo zapisovat do souboru, který vlastní někdo jiný a který je zařazen ve skupině, jejímž členem daný konkrétní uživatel není a nemá být, nedává vám unixový model přístupových práv žádný nástroj, jak toho dosáhnout. Zde jasně narážíte na jeho omezení.</p>

<p>V Linuxu však existují již poměrně dlouho ACL (Access Control List), které nabízejí jemnější model specifikace přístupových práv. Tuto vlastnost musí podporovat souborový systém a musíte explicitně stanovit příslušný atribut (<strong>acl</strong>) v <code>/etc/fstab</code>:</p>

<pre>/dev/sda1 / ext3 defaults,errors=remount-ro,<strong>acl</strong> 0 0</pre>

<p>Tím zajistíte připojení daného souborového systému s <strong>acl</strong>, ale až po restartu počítače. Za běhu systému souborový systém přenastavit můžete, a to i bez nutnosti jej odpojit a následně připojit, takto:</p>

<pre>mount -o remount,acl /</pre>

<p>ACL je třeba nějakým způsobem nastavit. Nástroje k tomuto účelu naleznete v případě Debianu v balíčku <code>acl</code>:</p>

<pre>aptitude install acl</pre>

<p>Nástroj pro nastavení přístupových práv u souborů a adresářů se nazývá <code>setfacl</code>, nástroj pro vypsání stavu přístupových práv se jmenuje <code>getfacl</code>.</p>

<p>Základní syntaxe ACL vypadá takto: <strong>objekt</strong>:<strong>jméno</strong>:<strong>práva</strong>, kde objekt je <code>user</code> pro uživatele (nebo zkráceně <code>u</code>), <code>group</code> pro skupinu (nebo zkráceně <code>g</code>) a <code>other</code> pro ostatní (nebo zkráceně <code>o</code>). Jméno je jméno daného objektu (tedy daného uživatele nebo skupiny), v případě ostatních se (přirozeně) neuvádí. Práva představují klasickou trojici: číst (r), psát (w), spouštět (x).</p>

<p>Pro úpravu ACL se používá přepínač <code>-m</code>, pro mazání přepínač <code>-x</code> a pro vymazání všech ACL slouží přepínač <code>-b</code>.</p>

<p>Nejjednodušší použití představuje přidání sady práv nějakému uživateli nebo nějaké skupině:</p>

<pre>debian:/home/staff# ls -l dokument.txt
-rw-r----- 1 michal staff 0 16.&nbsp;zář 15.12 dokument.txt
debian:/home/staff# <strong>setfacl -m u:honza:rw- dokument.txt</strong>
debian:/home/staff# getfacl dokument.txt
# file: dokument.txt
# owner: michal
# group: staff
user::rw-
user:honza:rw-
group::r--
mask::rw-
other::---</pre>

<p>Není-li to z výpisu výše patrné, vězte, že ACL představuje rozšíření unixových práv. Unixová práva stále platí, ACL je pouze rozšiřuje. V příkladu výše tedy unixová práva stále umožňují členům skupiny <em>staff</em> číst daný soubor, vlastník (<em>michal</em>) má pak práva pro čtení a zápis, zatímco ostatní nemají žádná práva. V tomto příkladě byla pomocí ACL nastavena navíc práva uživateli <em>honza</em>, a to právo pro čtení a zápis do souboru <code>dokument.txt</code>.</p>

<p>Práva se dají samozřejmě nastavit i skupině:</p>

<pre>debian:/home/staff# <strong>setfacl -m g:www-data:r-- dokument.txt</strong>

debian:/home/staff# getfacl dokument.txt
# file: dokument.txt
# owner: michal
# group: staff
user::rw-
group::r--
group:www-data:r--
mask::rw-
other::---</pre>

<p>V tomto příkladu bylo nastaveno právo pro čtení skupině <em>www-data</em> k souboru <code>dokument.txt</code>.</p>

<p>Pokud budete chtít sdílet nějaké materiály v nějaké skupině, bývá vhodné k tomu vyhradit celý adresář. Pokud však nastavíte pouze práva k danému adresáři a někdo v něm vytvoří soubor nebo další adresář, jak se v rámci ACL zajistí, aby i tyto nově vytvořené soubory a adresáře byly přístupné dané skupině nebo uživateli s danými ACL právy? Pomocí výchozích práv, pro jejichž nastavení slouží prefix <strong>d:</strong>, takto:</p>

<pre>debian:/home# mkdir projekt
debian:/home# setfacl -m d:g:vyvojari:r-- projekt
debian:/home# cd projekt
debian:/home/projekt# touch dokument.txt
debian:/home/projekt# getfacl dokument.txt 
# file: dokument.txt
# owner: root
# group: root
user::rw-
group::r-x                      #effective:r--
group:vyvojari:r--
other::---</pre>

<p>Zde je patrné, že nově vytvořený soubor <code>dokument.txt</code> v adresáři s patřičně nastavenými výchozími ACL zahrnuje přidané právo pro čtení skupině <em>vyvojari</em>.</p>

<p>ACL toho samozřejmě umí ještě o něco více, nicméně toto jsou základy, které je vhodné ovládat. Na zbytek se podívejte do manuálových stránek nástroje <code>setfacl</code>.</p>

http://www.perlfect.com/articles/chmod.shtml Understanding UNIX permissions and chmod
http://www.bga.org/~lessem/psyc5112/usail/concepts/filesystems/everything-is-a-file.html Everything is a File
http://www.zzee.com/solutions/unix-permissions.shtml UNIX permissions help
http://linuxcommando.blogspot.ca/2007/12/basic-linux-permission-model-lets-you.html How to work with access control lists (part 1)
http://linuxcommando.blogspot.ca/2008/01/part-2-how-to-work-with-access-control.html How to work with access control lists (part 2)
https://en.wikipedia.org/wiki/Chattr Wikipedia, chattr
https://www.centos.org/docs/5/html/Deployment_Guide-en-US/ch-acls.html Red Hat, Deployment guide, ACL
