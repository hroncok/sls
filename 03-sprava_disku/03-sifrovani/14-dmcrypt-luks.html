<h2>Šifrování s dm-crypt/LUKS</h2>

<h3>Úvod do diskového šifrování</h3>

<p>Diskové šifrování na serverech je minimálně využívanou funkcionalitou, ale ať už se rozhodnete diskové šifrování nasadit či nenasadit, měli byste vědět, o co se jedná, co vám diskové šifrování nabídne, před čím vás ochrání, a před čím vás naopak neochrání.</p>

<p>Diskové šifrování je metoda, při níž se obsah pevného disku (resp. konkrétních šifrovaných oddílů) udržuje zašifrovaný, ale operační systém je schopen prostřednictvím online šifrování a dešifrování zpřístupnit šifrovaný svazek tak, jako by se jednalo o svazek nešifrovaný. Předpokladem je samozřejmě zadání správného hesla.</p>

<p>To znamená, že v optimálním případě nebude útočník schopen získat bez znalosti klíče citlivá data na šifrovaných oddílech, pokud si třeba odnese pevný disk nebo ho vytrhne z běžícího serveru.</p>

<p>Úskalí diskového šifrování je nicméně mnoho, a na serveru to platí dvojnásob. <strong>Za prvé</strong>, velmi záleží na použitých kryptografických metodách a jejich implementaci. Diskové šifrování je problematické z toho důvodu, že se šifrují data o velkém objemu, a ještě navíc data, která mají určité vzorce, a o kterých lze mnohé usoudit, i když data nejsme schopni dešifrovat (toto zahrnuje datové struktury souborových systémů, prázdné místo, apod.). Je tedy třeba použít vhodné řešení (v našem případě dm-crypt/LUKS), vhodné kryptografické metody (viz dále) a samozřejmě dostatečně silné heslo.</p>

<p><strong>Za druhé</strong>, diskové šifrování v současné době není schopné nahradit fyzické zabezpečení serveru - to znamená, že před útočníkem schopným dostat se fyzicky k našemu serveru, data příliš chráněna nejsou. Existuje řada útoků, proti kterým se u serveru nelze rozumně bránit. Tyto útoky zahrnují nejobávanější cold boot attack (předpokládá fyzický přístup k serveru, když server běží), ale i útoky na části systému, které z principu šifrovat nelze (zavaděč, obrazy jader, iniciální ramdisk, apod.) - tyto útoky je možné realizovat i v situaci, kdy je server vypnutý.</p>

<p><strong>Za třetí</strong>, diskové šifrování znamená poměrně citelný dopad na rychlost čtení a zápisu dat, ale také na zatížení serveru - šifrování a dešifrování totiž zajišťuje procesor, a šifrování / dešifrování jako takové je výpočetně náročné. V Linuxu je navíc ještě problém v tom, že diskové šifrování obstarává u každého oddílu jen jedno vlákno, což nám vytváří úzké hrdlo u vícejaderných a víceprocesorových konfigurací, kde není dost dobře možné jejich výhodu paralelních výpočtů využít.</p>

<p><strong>Za čtvrté</strong>, stejně jako u LVM se jedná o vrstvu funkcionality navíc, kde může dojít k chybě, a kde může přehození jediného bitu způsobit nečitelnost celého jednoho bloku. Dvouúrovňové šifrování v rámci LUKS navíc vytváří <em>single point of failure</em>, kde, pokud dojde k narušení integrity hlavičky šifrovaného svazku, přijdeme zcela jistě o všechna data (hlavička totiž obsahuje klíč k dešifrování celého oddílu).</p>

<p><strong>Za páté</strong>, pro dešifrování oddílů je nutné zadat heslo, což u serveru, který by měl po restartu co nejdříve naběhnout, komplikuje situaci. Ještě více situaci komplikuje absence fyzické přítomnosti správce, pokud je server umístěn v datacentru a spravován na dálku. Toto se však dá řešit zadáním hesla přes SSH. Není mi známo, že by Debian tuto možnost měl vestavěnou, ale je možné sestavit vlastní řešení, popřípadě se podívat na jeden z odkazů pod kapitolou, kde je jedno takové řešení popsáno.</p>

<p>Jaký má tedy diskové šifrování smysl? U serveru přichází v úvahu následující alternativy:</p>

<ul>
<li>ochrana proti úniku dat z defektních nebo jinak vyřazených pevných disků</li>
<li>ochrana proti úniku dat následkem zcizení serveru - ovšem pouze pokud by ke zcizení došlo ve chvíli, kdy je server vypnutý, tzn. třeba při jeho převozu z jednoho datacentra do druhého</li>
<li>minimální ochrana před neznalým útočníkem s fyzickým přístupem k disku</li>
</ul>

<p>Uživatelé RAIDu mi nyní pravděpodobně řeknou, že k zabezpečení dat před prvním zmíněnou situací postačí fakt, že data se nachází třeba v RAIDu 5 nebo 6. Ano, v takové situaci sice nelze rekonstruovat původní data, nicméně vzhledem k tomu, že data se v rámci RAIDu 5 a 6 rozdělují na bloky určité velikosti, je přeci jen možné získat nějaká data i z disku v diskovém poli - tím, že se pokusíme vytáhnout informace z datových bloků. Pokud nakládáme s citlivými daty, může být i takto omezený "únik" nepřijatelný.</p>

<p>Diskové šifrování není vzhledem ke svým nevýhodám vhodné pro nasazení na běžný server, ale určitě se velmi hodí správcům pro ochranu citlivých dat jako SSH klíčů, hesel nebo jiných materiálů na přenosných zařízení nebo desktopech.</p>

<h4>dm-crypt/LUKS</h4>

<p><code>dm-crypt</code> je specifický subsystém linuxového jádra, který využívá
infrastrukturu device mapperu a linuxového CryptoAPI, a vytváří transparentní
vrstvu pro online šifrování a dešifrování blokových zařízení. Dodávám, že
<code>dm-crypt</code> je možné využívat samostatně, bez LUKS nadstavby, a to
prostřednictvím stejného nástroje - <code>cryptsetup</code>. V tomto článku se
však plně zaměřím právě na LUKS.</p>

<p>LUKS je nadstavba dm-cryptu, která, vezmu-li to zjednodušeně, přidává
dvouúrovňové šifrování, správu klíčů a funkci pro posílení uživatelského hesla
<b>PBKDF2</b>. Specifikace LUKS je multiplatformní a je možné s jeho pomocí
vytvářet šifrované kontejnery, které lze otevřít i v jiných operačních
systémech (třeba s pomocí aplikace pro MS Windows s názvem, ale ta má dnes již citelné
nevýhody, a proto je šifrování pomocí LUKS opět spíše Linuxová záležitost).</p>

<p>Dvouúrovňové šifrování v případě LUKS znamená, že samotný svazek je šifrován
tzv. hlavním klíčem (master key), který je následně zašifrován uživatelským
heslem a uložen do jednoho z úložišť (slotů). Z toho vyplývá jak na jedné
straně velká výhoda v podobě nezávislosti šifrování na uživatelském hesle, a
tudíž možnost bezproblémové revokace (či změny) existujícího přístupového
hesla, tak na straně druhé nevýhoda spočívající v potenciální ztrátě dat, je-li
nezálohovaná hlavička s úložištěm klíčů přepsána.</p>

<h4>Praktická realizace diskového šifrování</h4>

<p>Jak už bylo zmíněno, nelze šifrovat úplně všechno, oddíl zahrnující <code>/boot</code> musí zůstat nešifrovaný. Všechno ostatní (včetně kořenového oddílu) může být šifrované (a má-li šifrování mít alespoň nějaký smysl, je třeba šifrovat nebo jinak zabezpečit <code>swap</code> i veškerá umístění, kam by se mohla dostat citlivá data - např. <code>/tmp</code>). Šifrování lze postavit nad RAIDem a výsledný šifrovaný svazek použít pro LVM, třeba jak je to naznačeno na tomto obrázku.</p>

lvm_and_raid.svg Schéma ilustrující možnou konfiguraci RAIDu, dm-crypt/LUKS a LVM

<p>Na tomto obrázku bych rád ilustroval, jak složité struktury pro uložení a zabezpečení dat je možné vytvářet. Spolu s tím bych rád upozornil na to, že na pořadí v tomto případě velice záleží - proto je třeba navrhnout způsob práce s úložištěm s rozmyslem, což je také důvodem, proč se těmto tématům věnuji před samotnou instalací.</p>

<p>Co se týče nastavení, volby šifry a šifrovacího módu, jen ve stručnosti, podrobněji bude probráno dále. Šifru si vyberte dle libosti, ale pokud možno takovou, která není zastaralá (jako například Blowfish) - ideální je vybírat některého z finalistů soutěže o AES (Advanced Encryption Standard). U diskového šifrování dnes nepřipadá v úvahu jiný mód než <code>XTS</code>. Módy <code>cbc-essiv</code> i <code>LRW</code> jsou zranitelné. Více o teorii šifrovacích módů pro diskové šifrování si můžete přečíst na Wikipédii v článku nazvaném <em>Disk encryption theory</em>.</p>

<h3>Ještě než začnete šifrovat</h3>

<p>Pomocí dm-crypt/LUKS lze šifrovat <strong>jakékoliv blokové zařízení</strong>, tzn. diskový oddíl, celý pevný disk, diskové pole (RAID), logický svazek v rámci LVM, atd.</p>

<p>Připomínám, že i když se to na první pohled možná nezdá, šifrování jako takové <strong>nelze</strong> považovat za spolehlivý nástroj pro zajištění bezpečnosti dat před případným útočníkem s fyzickým přístupem k serveru. Nemůže tedy nahradit strážného, který hlídá přístup do serverovny. Důvody jsem popsal již dříve. Může nicméně pomoci ochránit data při likvidaci nebo reklamaci pevných disků, může pomoci zabránit úniku SSH klíčů nebo jiných citlivých údajů ze zcizených laptopů administrátorů, apod.</p>

<p>Jelikož se v současné době začínají masivně rozrůstat možnosti virtualizace, je nutné uvažovat o bezpečnosti takových řešení, a naprosté zbytečnosti šifrování jako ochrany před poskytovatelem virtuálního serveru, jelikož šifrovací klíče jsou uloženy v paměti, a do paměti má obvykle správce virtuálního serveru přístup.</p>

<p>Budete-li tedy uvažovat o nasazení šifrování, uvažte pečlivě, jaká data  chcete chránit a před kým. Následně zauvažujte, zda-li má šifrování v daném scénáři smysl, a pokud ano, tak jak velký. Jelikož má šifrování negativní dopad na výkon i na případnou záchranu dat z poškozeného pole nebo disku, je třeba pečlivě zvážit, zda-li šifrování nasadíte a kam.</p>

<h3>Co šifrovat?</h3>

<p>Aby mělo použití šifrování smysl, je třeba zajistit, aby na discích nezůstalo nic z chráněných dat v nešifrované podobě. Proto je každopádně třeba začít se šifrováním swapu. Dále je třeba kromě samotných úložišť citlivých dat zabezpečit i všechna místa, kam by se data mohla dostat. Typicky je to adresář <code>/tmp</code>, pro který bývá dobré využívat buď <code>tmpfs</code> nebo samostatný šifrovaný oddíl. V některých specifických případech to může být kromě obvyklého <code>/home</code> i adresář <code>/var</code>, <code>/srv</code> či jiné umístění.</p>

<p>Šifrovat lze samozřejmě jak selektivně (tj. jen to důležité), tak téměř úplně všechno včetně celého systému s výjimkou zavaděče, obrazu jádra a initrd. V prvním případě je nutné dát si pozor na "prosakování" chráněných dat mimo šifrované svazky, ve druhém případě obvykle vznikne problém se zaváděním systému, během kterého bude třeba nějakým způsobem zadat heslo, což třeba u serveru, který je umístěn v nějakém datacentru, a ke kterému přistupujete vzdáleně, působí jistý problém. Ten je možné řešit pomocí malého ssh démona v initrd (třeba dropbear), který se spustí a umožní správci přihlásit se a zadat heslo vzdáleně.</p>

<p>Návod pro toto řešení v rámci distribuce Debian naleznete mezi odkazy pod kapitolou.</p>

<h3>Výběr šifry a šifrovacího módu</h3>

<p>Před samotným nasazením šifrování je třeba připomenout problematiku šifrovacích algoritmů a šifrovacích módů. V zásadě, šifrovací algoritmus byste měli vybírat nejlépe z finalistů AES. Starším šifrám jako DES či Blowfish se doporučuji vyhnout. Se samotným výběrem vám neporadím, jen podotknu, že nejrychlejší implementací je samotný AES/Rijndael, v závěsu za ním pak Serpent a Twofish. Jejich bezpečnost by měla být velmi podobná.</p>

<p>Pro diskové šifrování je klíčový výběr vhodného šifrovacího módu. Je totiž nutné šifrovat ohromné kvantum dat, která mají ovšem předvídatelnou strukturu (souborový systém, superblok, atd.), což může případnému útočníkovi usnadnit kryptoanalýzu, i když je samotný šifrovací algoritmus bezpečný. Pro diskové šifrování dnes přichází v úvahu především mód <code>XTS</code>. <code>LRW</code> je vzhledem k jeho objevené zranitelnosti nutné zavrhnout. Pro systémy se staršími jádry, které ještě nemají podporu pro mód <code>XTS</code>, je vhodné použít mód <code>cbc-essiv</code> (nikoliv však samotné <code>cbc</code>!).</p>

<p>Řada distribucí nabízí v rámci instalátoru možnost postavit šifrovaný systém. Bohužel, tato možnost obvykle neumožňuje precizní nastavení šifrovacího algoritmu a šifrovacího módu, a mnohde bývají výchozí hodnoty nastavené patrně ve snaze zachovat kompatibilitu příliš konzervativně (což je i případ Debianu), tudíž není zvolen výchozí mód XTS, ale třeba <code>cbc-essiv</code>. V takových případech je tedy vhodnější postavit šifrovaný systém ručně, neboť šifrovací mód na existujícím šifrovaném svazku měnit nelze.</p>

<h3>Alternativy pro šifrování v GNU/Linuxu</h3>

<p>Pro diskové šifrování v GNU/Linuxu je ideální používat dm-crypt/LUKS, nicméně v oblasti šifrování to není jediný prostředek, který mají uživatelé k dispozici. Představím vám několik alternativ, ať už pro diskové šifrování, tak pro šifrování obecně.</p>

<h4>dm-crypt</h4>

<p>Asi nejjednodušší alternativou dm-crypt/LUKS je dm-crypt jako takový. Jeho asi jedinou výhodou (chcete-li se na to tak dívat) oproti jeho kombinaci s LUKSem je absence hlavičky, která dané blokové zařízení nezaměnitelně označí jako šifrované. Oproti LUKS nadstavbě má však řadu citelných nevýhod, počínaje nutností celý oddíl přešifrovat při změně hesla přes nemožnost použít více než jedno heslo až po absenci posílení hesla metodou PBKDF2.</p>

<h4>Truecrypt</h4>

<p>Nejvíce zmiňovanou alternativou pro dm-crypt/LUKS je Truecrypt, zejména kvůli přenositelnosti šifrovaných kontejnerů mezi GNU/Linuxem a MS Windows. V dnešní době je Truecrypt schopen využívat přímo linuxové CryptoAPI a vytváří přímo blokové zařízení prostřednictvím Device Mapperu, což jej řadí blízko k dm-cryptu a LUKS. Samotný Truecrypt nabízí uživatelům pěkné grafické rozhraní, stejně jako možnost jej ovládat přes příkazový řádek.</p>

<p>Jeho výhodou oproti dm-crypt/LUKS jsou skryté svazky uvnitř šifrovaného svazku a s tím související "plausible deniability" aneb možnost "hodnověrného popření" - skryté svazky využívají steganografii, měly by tudíž být neviditelné, pokud připojíte pouze samotný šifrovaný svazek (a nikoliv skrytý svazek v něm ukrytý). V Truecryptu pro GNU/Linux je tato funkcionalita podporována, ale pouze s použitím souborového systému FAT, což může být o něco "nápadnější" než v případě MS Windows. Obzvláště pak, když Truecrypt jinak bez problémů umožňuje vytvářet kontejnery s linuxovými souborovými systémy.</p>

<p>Je nutné dodat, že licence Truecryptu je mnohými distribucemi (Debian, Fedora a další) považována za nesvobodnou a mj. pro distributory potenciálně problematickou. Proto třeba nenajdete Truecrypt v oficiálních repositářích Debianu.</p>

<h4>encfs</h4>

<p>Další alternativou je <code>encfs</code> využívající FUSE. Jeho výhodou i nevýhodou zároveň (záleží na úhlu pohledu) je funkce "nad" existujícím souborovým systémem, nikoliv "pod" ním jako v případě ostatních zmíněných řešení. Šifrují se tedy přímo vlastní data, včetně názvů souborů a adresářů. Potenciálním problémem je zachování metadat (velikost souboru, datum vytvoření a poslední modifikace, atd.) pro případného útočníka. To sice nemá přímý bezpečnostní dopad ve smyslu usnadnění kryptoanalýzy, ale může to v některém případě odhalit jisté informace, které by nebyly k dispozici, kdyby byl zašifrovaný celý souborový systém.</p>

<p>Encfs se však výborně hodí pro různé síťové disky a podobné online služby, kde příslušná data nemáte pod kontrolou a nevíte, kdo má k nim přístup. Jistě, je možné použít šifrovaný kontejner, ale to nemusí být zcela efektivní z hlediska využitého prostoru, který je v rámci daných služeb obvykle velmi omezený.</p>

<h4>GnuPG</h4>

<p>GnuPG je běžnou součástí distribucí a umožňuje jak šifrování souborů asymetrickým klíčem, tak šifrování běžnou, blokovou šifrou. Pomocí GnuPG lze tedy snadno zašifrovat nějaký soubor buď k přenosu přes nezabezpečenou síť nebo pro uložení na nějaké médium či síťový disk.</p>

<p>GnuPG využívá, kupříkladu, zálohovací nástroj Duplicity, který umožňuje vytvářet na místním či vzdáleném úložišti šifrované zálohy.</p>

<h3>Jak poskládat RAID, LVM a dm-crypt/LUKS?</h3>

<p>Pokud se podíváte na možnosti uložení, zabezpečení a organizace dat, máte bloková zařízení (pevné disky), z těch můžete vytvářet disková pole, z disků i diskových polí pak můžete vytvářet skupiny svazků a logické svazky, přičemž šifrovat můžete v podstatě kdekoliv.</p>

<p>Základ v každém případě tvoří pevné disky nebo disková pole. U serverů je velmi vhodné použít diskové pole s redundancí k zajištění jisté odolnosti vůči výpadku. V případě většího množství disků, kde je velmi vhodné použít různé disky od různých výrobců, je možné použít RAID 10 (RAID 0 na  jednotlivých  párech zrcadlených disků). RAID 10 nebo 01 dosahuje optimálního kompromisu mezi výkonem a redundancí, ale potřebuje minimálně 4 disky.</p>

<p>LVM je velmi vhodné provozovat z hlediska bezpečnosti dat nad diskovým polem s redundancí a používat jej spíše jen k rozdělení dostupného prostoru do logických  svazků, snapshotům, apod.</p>

<p>dm-crypt/LUKS je ideální umístit buď mezi diskové pole a LVM nebo nad LVM (šifrovat logický svazek). Přidáním dalšího disku nebo disků lze pak postupně krok za krokem dostupný prostor rozšířit (dm-crypt/LUKS podporuje operaci <code>resize</code> a u LVM to zvládne <code>pvresize</code>).</p>

<p>Šifrovat lze samozřejmě i pod softwarovým RAIDem, což bývá i doporučeno, jsou-li pevné disky příliš velké (příliš mnoho dat šifrovaných jedním postupem usnadňuje případnou kryptoanalýzu). Nutnost "odemknout" více zařízení může vyřešit malý šifrovaný oddíl na jednom z disků, který obsahuje klíče k "odemčení" zbylých disků v poli.</p>

<p>Co se týče ostatních kombinací, provozovat softwarový RAID nad LVM je sice možné, ale naprosto nesmyslné a potenciálně problémové, a provozovat LVM bez RAIDu na více discích je nevhodné - stoupá pravděpodobnost selhání jednoho z disků a selhání kteréhokoliv z disků znamená ztrátu dat. Pokud byste používali zrcadlení v rámci LVM, je podle mého lepší využít rovnou softwarový nebo hardwarový RAID.</p>

<h3>Příprava budoucího šifrovaného svazku</h3>

<p>Ještě než začnete s vytvářením šifrovaného svazku, je dobré příslušné
blokové zařízení zaplnit co nejkvalitnějšími náhodnými daty. Je to z toho
důvodu, aby případný kryptoanalytik viděl na daném blokovém zařízení jednu
celistvou oblast a neměl možnost uhodnout, které bloky jsou opravdu šifrované a
které ne (zašifrovaná data by měla být neodlišitelná od náhodných dat), což by
mu mělo o něco více zkomplikovat jeho práci. Tento krok sice není nutný, ale
bývá vhodné ho provést.</p>

<p>Zcela ideální k zaplnění svazku náhodnými daty by bylo použít generátor
náhodných čísel <code>/dev/random</code>. Tento generátor vytváří kvalitní
náhodná čísla, ale je neuvěřitelně pomalý. Z tohoto důvodu je podstatně
vhodnější použít zařízení <code>/dev/urandom</code>, které sice generuje méně
"kvalitní" náhodná čísla, ale generuje je neporovnatelně rychleji.</p>

<p>K samotnému zaplnění zvoleného svazku náhodnými daty použijte nástroj
<code>dd</code>:</p>

<pre>dd if=/dev/urandom of=/dev/svazek</pre>

<p>Tato procedura bude obvykle trvat velmi dlouho, řádově hodiny až dny.
Existují sice metody, jak tuto fázi uspíšit, ale jejich důsledkem je
zaplnění svazku méně kvalitními náhodnými daty, které patrně může zkušený 
kryptoanalytik rozeznat od šifrovaných dat, což by činilo celý tento krok
zbytečným.</p>

<p>Jedno z alternativních řešení může představovat projekt <em>frandom</em>.
</p>

<h3>Vytvoření šifrovaného svazku</h3>

<p>Ke všem operacím se šifrovanými svazky budete využívat nástroje
<code>cryptsetup</code>. Ten byste měli mít k dispozici v repositářích vaší
distribuce (v případě Debianu se tento nástroj nachází ve stejnojmeném
balíčku). Vytvoření šifrovaného svazku provedete s použitím šifrovacího
algoritmu AES a módu XTS takto:</p>

<pre>cryptsetup -c aes-xts-benbi -s 512 -y luksFormat /dev/svazek</pre>

<p>Povšimněte si parametru <code>-c</code>, kde je na prvním místě šifrovací
algoritmus, na druhém, oddělen pomlčkou, šifrovací mód a na třetím způsob
generování inicializačního vektoru (v případě XTS máte na výběr mezi 32-bitovým
"plain" a 64-bitovým "benbi"). Parametr <code>-s</code> udává délku klíče,
<code>-y</code> vám umožní zadat heslo pro kontrolu dvakrát a
<code>luksFormat</code> označuje LUKS operaci, tedy inicializaci daného
svazku.</p>

<p>V případě, že máte k dispozici starší systém, který nezná XTS, použijte mód
<code>cbc-essiv</code>:</p>

<pre>cryptsetup -c aes-cbc-essiv:sha256 -s 256 -y luksFormat /dev/svazek</pre>

<h3>Otevření zašifrovaného svazku</h3>

<p>Po tom, co zašifrujete nějaký svazek, budete jistě chtít svazek otevřít a
přistupovat k němu jako k nešifrovanému, abyste na něm mohli vytvořit souborový
systém, ten připojit a nahrát na něj nějaká data. Za tímto účelem použijete
LUKS operaci <code>open</code>:</p>

<pre>cryptsetup luksOpen /dev/svazek odsifrovano</pre>

<p>Prvním parametrem je samotné zařízení, druhým pak název, pod kterým bude k
dispozici dešifrované zařízení umístěné v <code>/dev/mapper</code>. Po této
operaci byste tedy měli mít (za předpokladu zadání správného hesla) k dispozici
dešifrované zařízení <code>/dev/mapper/odsifrovano</code>, na kterém pak pomocí
<code>mkfs</code> vytvoříte souborový systém a zařízení připojíte.</p>

<h3>Zrušení mapování</h3>

<p>Jakmile skončíte práci s namapovaným dešifrovaným svazkem, bývá dobré příslušné
mapování zrušit. K tomu slouží LUKS operace <code>close</code>:</p>

<pre>cryptsetup luksClose odsifrovano</pre>

<p>Předpokladem je, že před tím odpojíte příslušný souborový systém. Povšimněte
si také, že <code>luksClose</code> operuje s názvy dešifrovaných svazků,
nikoliv s původními zařízeními.</p>

<h3>Správa klíčů</h3>

<p>Jelikož LUKS oplývá vlastností dvouúrovňového šifrování, máte možnost
nastavit více klíčů, přičemž každý pak bude schopen daný svazek dešifrovat. Ke
správě klíčů slouží operace <code>luksAddKey</code> (přidá nový klíč) a
<code>luksRemoveKey</code> (odstraní stávající klíč).</p>

<p>Po vytvoření šifrovaného svazku pomocí <code>luksFormat</code> již svazek
bude mít definováno jeho heslo. Pokud budete chtít později přidat další klíč,
zadáte:</p>

<pre>cryptsetup luksAddKey /dev/svazek</pre>

<p>LUKS vás vyzve k zadání jakéhokoliv jiného hesla (aby mohl získat hlavní
klíč), a pak vás nechá zadat heslo nové. Tím pak hlavní klíč zašifruje a
uloží do některého z volných "slotů" v úložišti pro klíče.</p>

<p>Všimněte si, že se zde používá název původního zařízení, není tedy nutné
před přidáním či odebráním klíče svazek dešifrovat pomocí
<code>luksOpen</code>.</p>

<p>Analogicky, budete-li chtít některý z existujících klíčů odebrat,
použijete:</p>

<pre>cryptsetup luksRemoveKey /dev/svazek</pre>

<p>Operace pro odebrání klíče je naštěstí dostatečně inteligentní, aby uživateli
zabránila odebrat poslední klíč nebo odebrat klíč bez znalosti nějakého dalšího
klíče.</p>

<p>Kromě hesel můžete samozřejmě používat i klíčové soubory (keyfile). V
případě operací <code>luksAddKey</code> a <code>luksRemoveKey</code> postačí
uvést klíčový soubor za názvem operace, takto:</p>

<pre>cryptsetup luksAddKey /cesta/ke/keyfile</pre>

<p>A analogicky pro odebrání klíče:</p>

<pre>cryptsetup luksRemoveKey /cesta/ke/keyfile</pre>

<p>Jelikož klíčový soubor postačí sám o sobě k dešifrování daného svazku, je
třeba věnovat zvýšenou pozornost jeho bezpečnému uložení. V ideálním případě by
se měl nacházet na jiném šifrovaném svazku.</p>

<h3>Záloha hlavičky</h3>

<p>Pro uložení základních informací o šifrovaném svazku využívá LUKS hlavičku, kterou vytváří na začátku šifrovaného svazku. Zde se nachází mj. i úložiště klíčů. Jelikož hlavní klíč (master key) sloužící k dešifrování LUKS svazku leží  právě v úložišti klíčů (přesněji, je zašifrován jedním nebo více uživatelskými klíči), toto umístění je nejslabším článkem řetězu. Případné přepsání hlavičky znamená jednoznačně ztrátu všech dat na šifrovaném svazku, nemáte-li někde po ruce zálohu.</p>

<p>Zálohovat hlavičku možné samozřejmě je, avšak je třeba dodat, že s příslušnou zálohou je třeba zacházet opatrně - pokud se časem rozhodnete revokovat některý z přístupových klíčů, třeba z důvodu jeho kompromitace, máte stále zálohu, kde je hlavní klíč šifrovaný oním revokovaným klíčem. Proto je třeba zvážit, zda-li se vám záloha hlavičky vůbec vyplatí vzhledem k bezpečnosti, a pokud ano, je  jednoznačně třeba takovou zálohu bezpečně uložit.</p>

<p>Abyste mohli zálohu provést, musíte zjistit, jak velká hlavička je. Za tímto účelem stačí údaje z hlavičky vypsat:</p>

<pre># cryptsetup luksDump /dev/svazek
 
LUKS header information for /dev/svazek

Version:       	1
Cipher name:   	aes
Cipher mode:   	cbc-essiv:sha256
Hash spec:     	sha1
Payload offset:	2056
MK bits:       	256
MK digest:     	63 7b 35 48 ec 3d e6 f5 fb 83 04 22 75 22 d5 4a aa 17 bb 75 
MK salt:       	2a 01 a3 fa d2 96 17 c9 5a 4c 2e 63 72 27 1c 70 
               	25 1f e6 27 2e 7a 4c 7c f7 55 fe 8e af ee 1f 2d 
MK iterations: 	10
UUID:          	0007771a-83e7-4256-b31b-d6a5cbb41663

Key Slot 0: ENABLED
	Iterations:         	211800
	Salt:               	44 82 02 d6 f5 87 41 d9 1c 76 9c aa a3 88 85 8c 
	                      	71 a9 31 22 a3 15 3f b4 c6 e5 c1 76 4b 30 c2 c6 
	Key material offset:	8
	AF stripes:            	4000
Key Slot 1: DISABLED
Key Slot 2: DISABLED
Key Slot 3: DISABLED
Key Slot 4: DISABLED
Key Slot 5: DISABLED
Key Slot 6: DISABLED
Key Slot 7: DISABLED
</pre>

<p>V tomto výpisu si povšimněte položky <code>Payload offset</code>, která činí v mém případě 2056 bloků (ve vašem případě může být hodnota jiná). Tuto hodnotu  následně dosaďte do následujícího příkazu:</p>

<pre>dd if=/dev/svazek of=zaloha.hlavicky count=2056</pre>

<p>Pro obnovu hlavičky postačí prohodit <code>if</code> a <code>of</code>.</p>

<p>Pokud se vrátím zpět k výpisu LUKS hlavičky, upozorním vás ještě na několik věcí. Z výpisu je jasně patrná šifra (cipher name), šifrovací mód (cipher mode), použitá hash a obsazení jednotlivých "zásuvek" (slotů) v úložišti pro klíče.</p>

<p>Budete-li váhat, proč i po tom, co si zvolíte za hash při operaci <code>luksFormat</code> něco jiného než SHA1, zůstane v kolonce "hash spec" stále SHA1 místo vámi zvolené hashe, je to kvůli implementaci PBKDF2, funkci pro posílení uživatelského hesla. Ta pracuje tak, že z uživatelského hesla získá hash, poté získá hash z takto vzniklé hashe, a toto se mnohokrát opakuje v cyklu (v případě klíče ve slotu 0 to bylo 211800 iterací - viz výpis výše).  Tím se trošku zkomplikuje brute froce útok na dané heslo, protože každý pokus  pak musí projít stejným počtem iterací.</p>

<p>Naneštěstí je v implementaci funkce PBKDF2 u LUKS na pevno nastavena hash SHA1, takže ať už si zvolíte jakoukoliv hash, v rámci LUKS se pro klíč bude používat SHA1.</p>

<h3>Dešifrování zařízení při bootu</h3>

<p>U některých svazků se vám určitě hodí jejich inicializace při startu (při šifrování celého systému se tomu nevyhnete). K tomu slouží v řadě distribucí konfigurační soubor <code>/etc/crypptab</code>. Bohužel, jeho syntax se mezi distribucemi může lišit. V Debianu je syntax následující:</p>

<pre># &lt;target name&gt;	&lt;source device&gt;		&lt;key file&gt;	&lt;options&gt;
cswap /dev/sda1 /dev/urandom swap
chome /dev/sda3 none luks</pre>

<p>Prvním parametrem je název dešifrovaného svazku, který bude k dispozici v <code>/dev/mapper</code> po úspěšném "odemčení" svazku. Druhým parametrem je zdrojové zařízení, na kterém je šifrovaný svazek. Třetí parametr označuje klíčový soubor. Všimněte si, že v případě šifrovaného swapu je možné generovat klíč náhodně při každém startu pomocí generátoru náhodných čísel <code>/dev/urandom</code>. Posledním parametrem jsou volby, kterými je možné inicializaci šifrovaného svazku řídit. Tou nejdůležitější pro vás je asi volba <code>luks</code>, která označuje LUKS svazek. Bez udání této volby se použije rozhraní <code>dm-crypt</code> bez LUKS rozšíření.</p>

<p>Inicializace šifrovaných svazků probíhá při zavádění systému, tudíž vás systém může vyzvat k zadání hesla už v této fázi. Samotné připojení souborového systému na dešifrovaném svazku je třeba obstarat ve <code>fstab</code>:</p>

<pre>/dev/mapper/cswap swap  swap defaults         0 0
/dev/mapper/chome /home ext3 defaults,noatime 0 0</pre>

<h3>Šifrování celého systému</h3>

<p>Šifrování celého systému možné je, s výjimkou obrazu jádra, initrd a zavaděče. To jsou komponenty, které musí zůstat nešifrované, jinak se systém nezavede. Z tohoto důvodu je třeba izolovat samostatný oddíl pro <code>/boot</code>. Vše ostatní včetně kořenového adresáře je možné šifrovat.</p>

<p>Zejména na laptopech bývá kvůli hibernaci ideální schovat swap (kam se ukládá obraz paměti) do LVM nad zašifrovaným svazkem.</p>

<p>V případě šifrování celého systému se nevyhnete vytvoření iniciálního ramdisku (initrd), kde musí být mj. samotný nástroj <code>cryptsetup</code> (moduly pro souborový systém, diskové řadiče a šifrování mohou být samozřejmě zakompilovány do jádra). V rámci initrd je třeba zajistit načtení nutných modulů, což jsou moduly zahrnující modul se šifrovacím algoritmem (např. <code>aes-i586</code>), modul s šifrovacím módem (např. xts), dále pak <code>dm-crypt</code> a <code>dm-mod</code>.</p>

<p>V Debianu se naštěstí tato konfigurace provádí z velké části automaticky. Už po instalaci cryptsetupu dojde k automatické úpravě iniciálního ramdisku, který získá podporu pro dešifrování kořenového svazku. Tento "automat" však nefunguje úplně vždycky korektně, resp. ne vždy pochopí, co správce zamýšlí.</p>

<p>Předně, v době generování iniciálního ramdisku je třeba mít zavedené všechny moduly potřebné pro dešifrování kořenového svazku (ideálně by daný svazek měl být připojen). Dále je třeba adekvátně upravit <code>/etc/crypttab</code> a <code>/etc/fstab</code>. Poté je třeba nechat znovu vygenerovat iniciální ramdisk a upravit zavaděč, aby jádru předal vhodný parametr <code>root=</code> (třeba <code>/dev/mapper/root</code>).</p>

<p>Instalátor Debianu umí vytvořit šifrovaný systém i s kořenovým svazkem. Problémem je, jak už bylo zmíněno dříve, nastavení, které neumožňuje použít lepší šifrovací mód než <code>cbc-essiv</code>. Jelikož šifrovací mód nelze na existujícím šifrovaném svazku jen tak změnit, je lepší celý proces provést ručně.</p>

<p>Já se zaměřím na situaci, kdy již máte systém nainstalovaný, a chcete jej zašifrovat. Prvním krokem by mělo být šifrování swapu - tento krok je již naznačen výše.</p>

<p>Samotná příprava a vytvoření šifrovaného svazku byla probrána výše. Varoval bych vás snad jen před různými návody na rychlé zašifrování nešifrovaného oddílu pomocí nástroje <code>dd</code>. Uvědomte si, že operace <code>luksFormat</code> přepíše začátek daného oddílu a samotná LUKS hlavička oddíl o něco zmenší (tj. souborovému systému by to uřízlo konec).</p>

<p>Druhým krokem může být zašifrování všech ostatních svazků s výjimkou kořenového. Bohužel mi není známa spolehlivá metoda zašifrování nešifrovaného svazku (alespoň ne, jedná-li se o LUKS svazek). Z tohoto důvodu se asi nevyhnete přesunům dat mimo budoucí šifrovaný svazek a pak zpět, což ovšem není z hlediska bezpečnosti vůbec ideální, jelikož citlivá data se během tohoto procesu přesouvají na další médium - toto médium, stejně jako i původní svazek, je třeba ošetřit tak, aby citlivá data již nebylo možné obnovit (viz bezpečné mazání v závěru článku).</p>

<p>Třetím krokem je příprava zašifrovaného kořenového svazku. Ideální je, pokud máte možnost budoucí šifrovaný svazek připojit přímo za běhu (moduly do iniciálního ramdisku se pak načtou automaticky). Pokud tuto možnost nemáte, je třeba přidat všechny potřebné moduly (viz výše) do konfiguračního souboru <code>/etc/initramfs-tools/modules</code>. Předpokladem je nainstalovaný balíček <code>initramfs-tools</code>.</p>

<p>Dále je třeba vytvořit záznam v konfiguračním souboru <code>/etc/crypttab</code>:</p>

<p><code>root /dev/zarizeni none luks</code></p>

<p>Upravte si <code>/dev/zarizeni</code> na disk či oddíl pro zašifrovaný kořenový svazek.</p>

<p>Adekvátně je třeba upravit <code>/etc/fstab</code>. Tam můžete mít, kupříkladu, následující řádek:</p>

<pre>/dev/hda3        /    ext3    noatime,errors=remount-ro 0       1</pre>

<p>Původní zařízení (v tomto výpisu by to bylo <code>/dev/hda3</code>) nahraďte cestou k blokovému zařízení "dešifrovaného" svazku, tedy <code>/dev/mapper/root</code>. Výsledek by měl vypadat takto:</p>

<pre>/dev/mapper/root /    ext3    noatime,errors=remount-ro 0       1</pre>

<p>V tuto chvíli by mělo být téměř vše připraveno, tudíž můžete zkusit vygenerovat iniciální ramdisk, a to provedete následujícím příkazem:</p>

<pre>update-initramfs -k all -u</pre>

<p>Následuje poslední úprava - úprava konfigurace zavaděče, kde je třeba kořenový oddíl (typicky je předávaný jádru v hodnotě parametru <code>root=</code>) zaměnit za <code>/dev/mapper/root</code>.</p>

<p>Nyní již zbývá data z kořenového oddílu přesunout, z oddílu vytvořit šifrovaný svazek a na ten data přesunout zpět. Nejpohodlněji se to provádí z nějaké live distribuce, třeba z mého oblíbeného <em>System Rescue CD</em>.</p>

<p>Poté proveďte reboot, a pokud jste nastavili všechno správně, systém by měl naběhnout, dotázat se na příslušná hesla a zpřístupnit šifrované svazky.</p>

<h3>Bezpečné mazání</h3>

<p>V souvislosti se šifrováním by bylo dobré probrat také bezpečné mazání, respektive problém související s tím, jak se bezpečně zbavit citlivých dat tak, aby nebylo možné je obnovit, zejména pak z magnetických záznamových zařízení (jako jsou např. pevné disky), ze kterých je teoreticky možné se speciálním vybavením obnovit i předchozí záznamové vrstvy. To je dáno tím, že magnetický záznam bitů zapsaných na stejnou pozici se zcela nepřekrývá. Za tímto účelem byl vytvořen nástroj <code>shred</code>, který opakovaně přepíše zvolený soubor různými vzorci tak, aby nebylo možné data obnovit.</p>

<p>Jelikož v unixových systémech by mělo platit, že vše je soubor, lze tento nástroj použít i pro jakékoliv blokové zařízení. Problém může nastat u  normálních souborů uložených na žurnálovacích souborových systémech, kde  samotný žurnál může průběh této operace narušit. Dlužno dodat, že na souborových systémech, které nepoužívají plné žurnálování, ale pouze žurnálování metadat, by s touto operací problém být neměl.</p>

<h3>Zálohy a bezpečnost šifrování</h3>

<p>Ti, kdo podstupují celé martyrium se šifrováním, tak obvykle činí proto, že  raději o data přijdou, než aby se dostala do nepovolaných rukou. Samotné šifrování komplikuje záchranné operace a zapomenutím hesla nebo zničením či poškozením média se šifrovacím klíčem dojde de facto ke ztrátě dat. Nehledě na to, že samotný dm-crypt a LUKS jsou software jako každý jiný, a chyba v nich nebo chyba jinde v jádře být může.</p>

<p>I data na šifrovaných svazcích je možné zálohovat. Ale samotné zálohování citlivých dat je problém - má-li šifrování smysl, musí být adekvátně zabezpečené i zálohy, tj. buď také šifrované, nebo bezpečně uložené.</p>

<h3>Bezpečnost šifrování</h3>

<p>Šifrování má mnoho úskalí a slabých míst. Vždy samozřejmě záleží na tom, jaká data a před kým/čím je chráníte. Z toho vám pak vyplynou možní útočníci i jejich znalosti či možnosti. Případné útoky mohou být náhodné (zloděj odnese něčí laptop za účelem prodeje hardwaru) nebo cílené (útočník si počká, až necháte zapnutý laptop s přihlášeným uživatelem a přístupem k citlivým datům bez dozoru a v té chvíli vám ho sebere nebo si data rychle vytáhne).</p>

<p>Šifrování dává jeho uživatelům jistou iluzi absolutního bezpečí - data jsou šifrována nejmodernější a nejsilnější šifrou, dlouhým a komplexním klíčem, za pomoci špičkového softwaru. Problémem je, že samotné šifrování není synonymem pro fyzické zabezpečení dat, je pouze jedním z jeho nástrojů. V následujících bodech se vám pokusím nastínit některé možné útoky na diskové šifrování a možnosti prevence, pokud nějaké jsou:</p>

<ul>
<li>útok na nešifrovaný <code>/boot</code> - útočník může modifikovat iniciální ramdisk, aby ukládal zadané heslo, a poté si jej vyzvednout; obrana - nosit  <code>/boot</code> na flash disku a zavádět systém z něj, nebo při každém startu  ověřovat kontrolní součty</li>
<li>kamera či útočníkovo oko sledující zadání hesla; obrana - dávat si pozor při zadávání hesla, možné kompromitované heslo revokovat či používat flashdisk s klíčem</li>
<li>HW keylogger - útočník může nasadit štěnici mezi klávesnici a počítač, čímž odposlechne heslo; obrana - zajistit fyzickou bezpečnost počítače, používat flashdisk s klíčem</li>
<li>cold boot attack - útočník může získat heslo přímo z RAM, má-li fyzický  přístup k počítači; obrana - zajistit fyzickou bezpečnost počítače, vypínat nebo hibernovat počítač když ho není třeba, nepoužívat suspend u laptopů, pokud v rámci suspendu nedojde k výmazu hesel z paměti</li>
<li>fyzický útok či nátlak na znalce hesla - komiks XKCD má o této formě útoku pěkný strip (naleznete v odkazech pod kapitolou);  obrana - záleží na typu útočníka, ideální je používat kromě hesla i klíčový soubor (key file) třeba na flash disku a ten včas zničit, popř. používat popiratelné šifrování (což LUKS vzhledem k hlavičce rozhodně není)</li>
<li>a další</li>
</ul>

http://en.wikipedia.org/wiki/Cold_boot_attack Wikipedia, Cold boot attack
http://en.wikipedia.org/wiki/Advanced_Encryption_Standard_process Wikipedia, finalisté AES
http://en.wikipedia.org/wiki/Device_mapper Wikipedia, Device mapper
http://www.saout.de/misc/dm-crypt/ Web projektu dm-crypt
http://code.google.com/p/cryptsetup/ Web projektu LUKS
http://en.wikipedia.org/wiki/Disk_encryption_theory Wikipedia, Disk encryption theory
http://www.root.cz/serialy/diskove-sifrovani-pomoci-dm-cryptluks/  Root.cz, Michal Dočekal, Diskové šifrování pomocí dm-crypt/LUKS
http://wiki.archlinux.org/index.php/System_Encryption_with_LUKS_for_dm-crypt System Encryption with LUKS for dm-crypt (Arch Linux Wiki)
http://www.debian-administration.org/article/Encrypting_an_existing_Debian_lenny_installation Encrypting an existing Debian Lenny Installation
http://www.saout.de/tikiwiki/tiki-index.php?page=LUKSFaq LUKS FAQ
http://matt.ucc.asn.au/dropbear/dropbear.html Dropbear
http://www.debian-administration.org/articles/579 Unlocking a LUKS encrypted root partition via ssh
http://cs.wikipedia.org/wiki/Steganografie Wikipédie (česká), Steganografie
http://lists.debian.org/debian-legal/2006/06/msg00295.html Výhrady Debianu k Truecryptu
http://fedoraproject.org/wiki/ForbiddenItems#TrueCrypt Výhrady Fedory k Truecryptu
http://www.arg0.net/encfs Encfs
http://www.nongnu.org/duplicity/ Duplicity
http://www.linuxexpres.cz/distro/system-rescue-cd Článek o System Rescue CD
http://xkcd.com/538/ XKCD: o šifrování
http://en.wikipedia.org/wiki/Deniable_encryption Wikipédie, Popiratelné šifrování
