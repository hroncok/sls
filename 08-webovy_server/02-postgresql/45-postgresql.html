<h2>PostgreSQL: Instalace a zprovoznění</h2>

<h3>Úvod</h3>

<p>Databázových systémů (DBMS) je v GNU/Linuxu dostupných poměrně dost. Mezi ty nejznámější patří určitě MySQL, která se na webových serverech používá nejčastěji a jejíž základní zprovoznění bylo již v této knize probráno, a to v kapitole <em>Instalace LAMP</em>{link:"Webový server a databáze":"Instalace LAMP"}. Kromě MySQL existuje ovšem řada jiných možností, které mohou být pro různé typy použití lepší volbou, a zde nelze nepřehlédnout PostgreSQL, špičkovou open-source databázi šířenou pod BSD/MIT-like licencí, s dlouhou tradicí a velmi působivými vlastnostmi.</p>

<p>Samotným porovnáním obou DBMS se tato kapitola zabývat nebude, nicméně v odkazech pod ní naleznete články, které oba DBMS velmi podrobně srovnávají. Aby to nevypadalo, že v GNU/Linuxu existují pouze MySQL a Postgres, dodám také, že kromě těchto dvou DBMS existuje řada dalších, ať již open-source nebo proprietárních, běžících pod GNU/Linuxem. Více viz odkazy pod kapitolou.</p>

<h3>Instalace Postgresu</h3>

<p>Instalace Postgresu v Debianu je triviální, postačí pouze nainstalovat příslušný balíček. Jedním možným problémem, alespoň u starších verzí Postgresu, bylo výchozí nastavení porovnávání (collation), které se obvykle nastavuje při inicializaci clusteru (příkaz <code>initdb</code>), kterou Debian provádí automaticky při instalaci Postgresu a které zůstávalo v platnosti pro všechny následně vytvořené databáze bez možnosti nastavení změnit. Porovnávání určil instalační skript podle aktivního nastavení lokalizace. Od verze 8.4 již Postgres umožňuje nastavit porovnávání na úrovni jednotlivých databází, takže zde problém odpadá.</p>

<p>Pokud však instalujete starší verzi, dejte si pozor na nastavení locales před instalací Postgresu. V Debianu můžete toto nastavení změnit následujícím příkazem:</p>

<pre>dpkg-reconfigure locales</pre>

<p>Pokud jste již nainstalovali starší verzi, naplnili ji daty, začali používat a časem jste zjistili problém s nastavením porovnávání, nezbude vám nic jiného než provést export DB, znovu vytvořit cluster (provést initdb) a provést import.</p>

<p>Samotnou instalaci Postgresu provedete příkazem:</p>

<pre>aptitude install postgresql</pre>

<h3>Upgrady Postgresu</h3>

<p>Pokud budete nasazovat Postgres, měli byste vědět, jaký je doporučený postup ohledně jeho aktualizací. Postgres využívá schéma verzování ve tvaru <code>x.y.z</code>, kde <code>x.y</code>, tedy první dvě čísla verze, náleží tzv. hlavní (major) verzi, zatímco číslo <code>z</code> udává vedlejší (minor) verzi. Formát uložení dat by se v rámci hlavní (major) verze neměl měnit, tudíž, budete-li aktualizovat v rámci jedné hlavní verze, stačí aktualizovat příslušný balíček a je hotovo. Pokud však aktualizujete z jedné hlavní verze na jinou, tedy např. z 8.4 na 9.0, měli byste postupovat následovně:</p>

<ol>
<li>
<p>proveďte zálohu (dump) všech 	databází (příkaz <code>pg_dumpall</code>)</p>
</li>
<li>
<p>zastavte běh staré verze serveru</p>
</li>
<li>
<p>nainstalujte novou verzi 	Postgresu, incializujte cluster (příkaz initdb), pokud to za vás 	instalační skripty balíčku neprovedou (v Debianu to dělat 	nemusíte)</p>
</li>
<li>
<p>zprovozněte a nastartujte novou 	verzi Postgresu</p>
</li>
<li>
<p>importujte data ze zálohy</p>
</li>
</ol>

<h3>Postgres 9.0 v Debianu Squeeze</h3>

<p>Pokud používáte již zastaralý Debian Squeeze, pak asi víte, že v repozitářích je k dispozici Postgres řady 8.4, nicméně „na trhu” je již dostupná řada 9.0, která přináší řadu zajímavých novinek. Od toho tu máme projekt Debian Backports, nyní již oficiální součástí Debianu, který nabízí nové verze balíčků portované pro stabilní vydání. Více viz stránky projektu (odkaz naleznete pod kapitolou).</p>

<h3>Vytváření uživatelů a databází</h3>

<p>V MySQL je databázový administrátor <em>root</em>, stejně jako v unixových systémech. V Postgresu se účet správce jmenuje <em>postgres</em>. Jelikož tento účet vyžaduje po instalaci přístup s heslem, které nemáte k dispozici, musíte si pomoci jinak - staňte se systémovým, tedy unixovým uživatelem <em>postgres</em>, který má veškerá oprávnění k DBMS. Pokud máte práva roota, můžete tuto operaci provést následujícím příkazem:</p>

<pre>su postgres -</pre>

<p>Jako uživatel <em>postgres</em> můžete nyní vytvářet databáze a uživatele pomocí příkazů <code>createuser</code> a <code>createdb</code>. Můžete začít vytvořením uživatele, který bude vlastnit následně vytvořenou databázi. Řekněme, že chcete vytvořit uživatele <em>michal</em>, takže zapíšete následující příkaz:</p>

<pre>createuser -P michal</pre>

<p>Budete vyzváni k zadání hesla, a poté budete dotázáni na tři podstatné věci - zdali má mít nově vytvořená role (tj. uživatel) administrátorská oprávnění (doporučuji odpovědět ne), zdali má mít právo vytvářet databáze (opět doporučuji odpovědět ne) a konečně, zdali má mít právo vytvářet nové role (rovněž doporučuji odpovědět ne).</p>

<p>Nyní zbývá vytvořit databázi, kterou bude vlastnit nově vytvořený uživatel. Řekněme, že tato databáze se bude jmenovat „faktury“. K vytvoření databáze využijete příkaz <code>createdb</code>:</p>

<pre>createdb faktury -O michal</pre>

<p>Tento příkaz vytvoří databázi <em>faktury</em> s vlastníkem (<code>-O</code>) <em>michal</em>. Budete-li chtít jednoznačně specifikovat české porovnávání a kódování UTF-8, použijete o něco komplikovanější příkaz:</p>

<pre>createdb faktury --locale cs_CZ.UTF8 -O michal -T template0</pre>

<p>V tomto příkazu asi není na první pohled jasné použití parametru <code>-T</code>, který specifikuje šablonu použitou při vytvoření databáze. Postgres využívá v základu dvě databázové šablony, <code>template0</code> a <code>template1</code>. Šablona je ve své podstatě databáze s nějakým základním obsahem, který se zkopíruje do vámi vytvořené nové databáze. Smysl více šablon spočívá v tom, abyste po úpravách jedné šablony měli stále k dispozici „čistou“ šablonu pro vytvoření databáze bez vámi provedených úprav. Šablona <code>template1</code> je určena k úpravám, a proto je také automaticky použita při vytváření nové databáze (viz předchozí příkaz, kde parametr „<code>-T“</code> nebyl specifikován, tudíž byla použita šablona <code>template1</code>). Chcete-li si pro svou databázi vynutit vlastní porovnávání, budete muset použít jako šablonu právě <code>template0</code>.</p>

<h3>Postgres a webové aplikace</h3>

<p>Na závěr kapitoly jen zmíním, jak je to s Postgresem a webovými aplikacemi, které byste chtěli nasadit. Velká rozšířenost MySQL v této oblasti, spolu s rozdíly mezi oběma DBMS, má za následek řadu projektů, které fungují pouze s MySQL, a ne s Postgresem. Z velmi známých CMS je to třeba Joomla!, naopak její velký konkurent Drupal na Postgresu funguje. Jak jsem sám procházel seznamy CMS a webových aplikací, podpora Postgresu není ani mizivá, ale ani široká.</p>

<p>Aby Postgres s webovými aplikacemi pracoval, budete nejspíše potřebovat příslušný databázový adaptér pro jazyk, ve kterém je příslušná webová aplikace napsána. V případě PHP je potřeba nainstalovat balíček <code>php5-pgsql</code>:</p>

<pre>aptitude install php5-pgsql</pre>

<h3>Řádkový klient psql a změna hesla uživatele</h3>

<p>Po instalaci Postgresu na server budete mít k dispozici řádkového klienta <code>psql</code>. Pokud při jeho spuštění nepoužijete žádné parametry, pokusí se připojit k místní databázi jako uživatel, pod kterým jste přihlášeni. Uživatelem s administrátorskými právy je v případě Postgresu uživatel <em>postgres</em>, nikoliv „obvyklý“ uživatel <em>root</em>. Pokud jste uživateli <em>postgres</em> nenastavili vlastní heslo, budete muset získat přístup k DBMS bez hesla, a sice jako unixový uživatel <em>postgres</em>:</p>

<pre>su postgres -</pre>

<p>Poté můžete spustit klienta <code>psql</code>:</p>

<pre>postgres@debian:/root$ psql
psql (8.4.7)
Pro získání nápovědy napište "help".

postgres=#</pre>

<p>Chcete-li nastavit uživateli <em>postgres</em> nějaké heslo, abyste mohli k DBMS přistupovat jako databázový uživatel <em>postgres</em> bez nutnosti měnit unixového uživatele pomocí <code>su</code>, použijte buď interaktivní příkaz <code>\password</code>, nebo SQL příkaz <code>ALTER ROLE</code>:</p>

<pre>postgres=# ALTER ROLE postgres WITH PASSWORD 'moje_dlouhe_a_bezpecne_heslo';</pre>

<p>Budete-li chtít provádět administrátorské úkony třeba ze skriptů spuštěných s právy roota, můžete samozřejmě použít <code>su</code> mechanismu pro změnu efektivního uživatele na <em>postgres</em>, jen je třeba si dát pozor na to, že uživatel <em>postgres</em> má na rozdíl od roota právo zápisu pouze do některých adresářů (zejména <code>/var/lib/postgres</code>, kde sídlí konfigurační i datové soubory DBMS). Jinou možností je nastavit databázovému uživateli <em>postgres</em> heslo a přistupovat k němu pohodlně pod jakýmkoliv uživatelem. Zde ovšem přichází na řadu drobný problém, a sice jakým způsobem nástroji <code>psql</code> předat heslo, aby nebylo nutné jej pokaždé zadávat interaktivně. Za tímto účelem můžete použít soubor <code>.pgpass</code>, který vytvořte ve svém domovském adresáři se obsahem podle následujícího vzoru:</p>

<pre>jmeno_pocitace:port:databaze:uzivatel:heslo</pre>

<p>Konkrétní příklad pro Postgres běžící na localhostu na standardním portu, uživatele <em>postgres</em> a libovolnou databázi by mohl vypadat třeba takto:</p>

<pre>localhost:5432:*:postgres:moje_dlouhe_a_bezpecne_heslo</pre>

<p>Samotné přihlášení k DBMS pomocí <code>psql</code> pak provedete takto:</p>

<pre>psql -U postgres -h localhost -p 5432</pre>

<p>Parametr <code>-U</code> značí uživatele, <code>-h</code> název počítače, na kterém běží DB, a <code>-p</code> udává port (Postgres standardně běží na portu 5432).</p>

<h4>Nouzový rychlokurz psql</h4>

<p>Jste-li zvyklí převážně na MySQL a na příkazy typu <code>SHOW DATABASES</code> či <code>SHOW TABLES</code>, které vám v <code>psql</code> určitě fungovat nebudou, hodí se vám tento nouzový rychlokurz klienta <code>psql</code>. Dodávám, že samotný nástroj <code>psql</code> má velmi dobrou dokumentaci, kterou určitě doporučuji prostudovat.</p>

<p><strong>Globální operace</strong></p>
<ul>
<li>
<p><code>\l</code> - 	vypíše seznam databází a základních informací o nich</p>
</li>
<li>
<p><code>\db</code> - 	vypíše seznam tablespaces</p>
</li>
<li>
<p><code>\dg</code> - 	vypíše seznam rolí</p>
</li>
<li>
<p><code>\dn</code> - 	vypíše seznam schémat</p>
</li>
<li>
<p><code>\password 	[uzivatel]</code> - interaktivní nastavení hesla uživatele 	<code>uzivatel</code>; pokud nebude zadán uživatel, 	změna se bude týkat aktuálně přihlášeného uživatele</p>
</li>
<li>
<p><code>\c [databaze] [uzivatel] [pocitac] 	[port]</code> - připojí se k databázi</p>
</li>
</ul>
<p><strong>Operace nad konkrétní databází</strong></p>
<ul>
<li>
<p><code>\di</code> - 	vypíše seznam indexů</p>
</li>
<li>
<p><code>\ds</code> - 	vypíše seznam sekvencí</p>
</li>
<li>
<p><code>\dt</code> - 	vypíše seznam tabulek</p>
</li>
<li>
<p><code>\dv</code> - vypíše seznam pohledů 	(views)</p>
</li>
</ul>

<h3>Webový klient phppgadmin</h3>

TODO find image

<p class="ph_center"><a href="http://www.linuxexpres.cz/uploads/gallery/original/4406.jpg" onclick="myPopImage('http://www.linuxexpres.cz/uploads/gallery/original/4406.jpg','phppgadmin: Uživatel postgres přihlášený ihned po instalaci','1678','918'); return false;"><img alt="phppgadmin: Uživatel postgres přihlášený ihned po instalaci" class="ph_detail" height="244" src="http://www.linuxexpres.cz/uploads/gallery/detail/4406.jpg" width="446" /></a> <span class="ph_title">phppgadmin: Uživatel postgres přihlášený ihned po instalaci</span></p>

<p>Znáte-li MySQL, znáte také určitě vynikajícího webového klienta/správce phpMyAdmin. Ten je ovšem stavěn pouze pro MySQL a pro Postgres jej není možné použít. Existuje však jiný projekt, a sice phpPgAdmin, který se snaží kráčet ve stejných šlépějích jako phpMyAdmin, přičemž je stavěn pro Postgres. Jeho instalace v Debianu je velmi jednoduchá, stačí nainstalovat příslušný balíček:</p>

<pre>aptitude install phppgadmin</pre>

<p>Používáte-li webový server Apache, bude jeho konfigurace automaticky upravena při instalaci balíčku, a to přidáním symbolického odkazu <code>phppgadmin</code> do <code>/etc/apache2/conf.d</code>. Pro úplnost dodávám, že tento symbolický odkaz ukazuje na <code>/etc/phppgadmin/apache.conf</code>. Výchozí úprava konfigurace pro Apache je poměrně restriktivní, umožňuje pouze připojení z localhostu. Pokud budete chtít tento nástroj využívat k provádění správcovských činností, nemusí být od věci to tak nechat (a použít SSH tunel), popřípadě povolit přístup pouze z některých počítačů:</p>

<pre>allow from 1.2.3.4</pre>

TODO find image

<p class="ph_center"><a href="http://www.linuxexpres.cz/uploads/gallery/original/4407.jpg" onclick="myPopImage('http://www.linuxexpres.cz/uploads/gallery/original/4407.jpg','phppgadmin: Pohled na nově vytvořené databáze','1678','918'); return false;"><img alt="phppgadmin: Pohled na nově vytvořené databáze" class="ph_detail" height="244" src="http://www.linuxexpres.cz/uploads/gallery/detail/4407.jpg" width="446" /></a> <span class="ph_title">phppgadmin: Pohled na nově vytvořené databáze</span></p>

<p>Samotné přihlášení administrátora je v <code>phppgadmin</code> rovněž zakázáno. To má na svědomí volba <code>extra_login_security</code> v <code>/etc/phppgadmin/config.inc.php</code>:</p>

<pre>$conf['extra_login_security'] = true;</pre>

<p>Jste-li si jisti, že chcete přihlášení správců opravdu povolit, je třeba tuto volbu nastavit na <code>false</code>.</p>

<h3>Desktopový GUI klient pgAdmin III</h3>

<p>pgAdmin III je patrně nejlepší dostupný FOSS nástroj určený pro správu Postgres DBMS. Jedná se o multiplatformní desktopovou aplikaci, která umožňuje připojení k místním i vzdáleným databázím, jejich pohodlnou správu i klasický SQL přístup. SQL dotazy je možné zadávat ručně nebo je sestavit graficky. Podporuje jak Postgres, tak některé jeho komerční a proprietární klony. Je schopen zobrazit a pracovat s veškerými Postgres objekty, ke kterým umí i zobrazit jejich SQL definice (což by mělo být vidět na screenshotu níže).</p>

TODO find images

<p class="ph_center"><a href="http://www.linuxexpres.cz/uploads/gallery/original/4403.jpg" onclick="myPopImage('http://www.linuxexpres.cz/uploads/gallery/original/4403.jpg','Pohled na jednu z tabulek v pgAdmin III','1679','1028'); return false;"><img alt="Pohled na jednu z tabulek v pgAdmin III" class="ph_detail" height="273" src="http://www.linuxexpres.cz/uploads/gallery/detail/4403.jpg" width="446" /></a> <span class="ph_title">Pohled na jednu z tabulek v pgAdmin III</span></p>

<p class="ph_center"><a href="http://www.linuxexpres.cz/uploads/gallery/original/4404.jpg" onclick="myPopImage('http://www.linuxexpres.cz/uploads/gallery/original/4404.jpg','Jednoduchý SQL dotaz v pgAdmin III','1678','1027'); return false;"><img alt="Jednoduchý SQL dotaz v pgAdmin III" class="ph_detail" height="273" src="http://www.linuxexpres.cz/uploads/gallery/detail/4404.jpg" width="446" /></a> <span class="ph_title">Jednoduchý SQL dotaz v pgAdmin III</span></p>

<p>Tento nástroj je běžně dostupný v repozitářích linuxových distribucí, v Debianu se jedná o balíček <code>pgadmin3</code>.</p>

TODO find image

<p class="ph_center"><a href="http://www.linuxexpres.cz/uploads/gallery/original/4405.jpg" onclick="myPopImage('http://www.linuxexpres.cz/uploads/gallery/original/4405.jpg','Grafické sestavení dotazu v pgAdmin III','1678','1027'); return false;"><img alt="Grafické sestavení dotazu v pgAdmin III" class="ph_detail" height="273" src="http://www.linuxexpres.cz/uploads/gallery/detail/4405.jpg" width="446" /></a> <span class="ph_title">Grafické sestavení dotazu v pgAdmin III</span></p>

<p>Samotné připojení ke vzdálené databázi je možné provést řadou způsobů. Pro správce je patrně nejrychlejší použít SSH tunel, jehož vytvoření je popsáno v kapitole <em>Vzdálená správa pomocí SSH</em>{link:"Vzdálená správa pomocí SSH"}. Je samozřejmě také možné nastavit Postgres, aby přijímal spojení ze sítě a umožňoval přihlášení uživatele či uživatelů z určité IP adresy. K tomu slouží konfigurační soubor <code>pg_hba.conf</code>, který v Debianu Wheezy s Postgresem 9.1 naleznete v <code>/etc/postgresql/9.1/main/</code>.</p>

<h3>Zálohování Postgresu</h3>

<p>K zálohování konkrétní databáze se používá nástroj <code>pg_dump</code>, který má stejné parametry jako interaktivní klient <code>psql</code>. Zálohování databáze <code>postfix</code> dostupné na místním serveru a na standardním portu by se tedy s použitím uživatele <em>postgres</em> provedlo takto:</p>

<pre>pg_dump -U postgres -h localhost -p 5432 postfix &gt; zaloha_postfix.sql</pre>

<p>Výstupem je obsah tabulky v SQL, který by se vypsal na standardní výstup (tedy obvykle přímo do konzole), proto bylo v tomto případě použito přesměrování do souboru <code>zaloha_postfix.sql</code>. V případě větší databáze by bylo vhodnější zapojit kompresi, například takto:</p>

<pre>pg_dump -U postgres -h localhost -p 5432 postfix | gzip &gt; zaloha_postfix.sql.gz</pre>

<p>Chcete-li zazálohovat celý databázový cluster, použijete nástroj <code>pg_dumpall</code>, prakticky totožným způsobem jako <code>pg_dump</code>, pouze neuvedete název konkrétní databáze pro zálohování (zde už raději uvádím pouze příklad s kompresí):</p>

<pre>pg_dump -U postgres -h localhost -p 5432 | gzip &gt; zaloha_clusteru.sql.gz</pre>

<h3>Obnova ze záloh</h3>

<p>Tato kapitola začala představením klienta <code>psql</code> a tímto nástrojem také skončí. Jelikož záloha DB/DBMS má podobu sady SQL příkazů uložených v určitém souboru, není nic jednoduššího než vzít klienta <code>psql</code> a všechny SQL příkazy postupně provést, takto:</p>

<pre>psql -U postgres -h localhost -p 5432 &lt; zaloha.sql</pre>

<p>V případě komprimovaného archívu si můžete pomoci rourou, takto:</p>

<pre>gzip -c -d zaloha_clusteru.sql.gz | psql -U postgres -h localhost -p 5432</pre>

<h3>Optimalizace nastavení Postgresu</h3>

<p>Pokud chcete hlouběji proniknout do konfigurace a správy Postgresu, přečtěte si třeba seriál o optimalizaci Postgresu na LinuxEXPRESu.</p>


http://postgres.cz Český portál/wiki o Postgresu
http://www.wikivs.com/wiki/MySQL_vs_PostgreSQL MySQL vs PostgreSQL
http://wiki.postgresql.org/wiki/Why_PostgreSQL_Instead_of_MySQL_2009 Why PostgreSQL Instead of MySQL 2009
http://en.wikipedia.org/wiki/Comparison_of_relational_database_management_systems Wikipedia: Comparison of relational database management systems
http://simononsoftware.com/postgresql-collation/ PostgreSQL Collation – part 1
http://simononsoftware.com/postgresql-collation-2/ PostgreSQL Collation – part 2
http://www.postgresql.org/docs/8.4/static/install-upgrading.html PostgreSQL manual - Upgrading
http://postgres.cz Český portál/wiki o Postgresu
http://www.postgresql.org/docs/8.4/interactive/app-psql.html psql
http://www.postgresql.org/docs/8.4/static/backup.html Backup and Restore
http://www.linuxexpres.cz/software/srovnani-databazovych-serveru Srovnání databázových serverů
http://www.linuxexpres.cz/praxe/optimalizace-databaze-postgresql Seriál o optimalizaci PostgreSQL
http://www.postgresql.org/docs/9.1/interactive/app-psql.html PostgreSQL, Dokumentace k nástroji psql
http://wiki.postgresql.org/wiki/Pgpass PostgreSQL Wiki, pgpass
http://backports.debian.org/ Debian Backports, stránky projektu
http://phppgadmin.sourceforge.net/ phpPgAdmin, stránky projektu
http://www.pgadmin.org/ pgAdmin III, stránky projektu
