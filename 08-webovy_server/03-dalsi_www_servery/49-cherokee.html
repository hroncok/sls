<h2>Webový server Cherokee</h2>

<h3>Úvod</h3>

<p>Cherokee zaujme hned v několika oblastech. V první řadě se jedná o server vyvíjený s velkým důrazem na výkon, měl by tedy být rychlejší než Apache, alespoň ve výchozím nastavení a v určitých situacích (jeden drobný benchmark naleznete mezi odkazy v závěru kapitoly). Webových serverů s důrazem na výkon existuje samozřejmě více, např. Lighttpd či Nginx. Cherokee má ovšem také vlastnost, která je u unixových webových serverů relativně unikátní – webové GUI. Cherokee tedy můžete nastavit pohodlně přes webové administrační rozhraní, alespoň z větší části. Díky tomu je možné uvažovat o Cherokee nejenom pro produkční server, ale také pro testovací stroje vývojářů, i když tam bude Cherokee soutěžit s balíkem XAMPP, který obsahuje Apache, MySQL, PHP a Perl v jedné instalaci.</p>

<p>Upozornění: Tato kapitola je psaná pro Debian Squeeze. V repozitářích Debianu Wheezy bohužel Cherokee není, tudíž se budete muset poohlédnout po neoficiálním repozitáři, který by s největší pravděpodobností byl zmíněn na projektové stránce. Důvodem pro odstranění z Debianu je absence maintainera, člověka, který by se o integraci Cherokee do Debianu staral. Cherokee byl odstraněn i z větve unstable.</p>

<h3>Instalace</h3>

<p>Samotná instalace webového serveru Cherokee je v Debianu Squeeze velice jednoduchá, postačí nainstalovat Cherokee z distribučních repozitářů:</p>

<pre>aptitude install cherokee</pre>

<p>V případě jiných distribucí by to mělo jít obdobným způsobem, Cherokee je už poměrně zaběhnutý a známý projekt.</p>

<h3>Webové rozhraní</h3>

<p>Jak už bylo zmíněno výše, Cherokee se konfiguruje přes webové rozhraní. Konfigurační soubor samozřejmě existuje a sídlí v <code>/etc/cherokee/cherokee.conf</code>. I když je možné jej ručně upravovat, není to doporučeno a samotný soubor neobsahuje prakticky žádné komentáře. Je rozhodně lepší a pohodlnější použít webové rozhraní. Za tímto účelem je třeba administrační webové rozhraní nejprve nahodit, k čemuž slouží následující příkaz:</p>

<pre>cherokee-admin</pre>

<p>Po spuštění tohoto příkazu se vám objeví výpis podobný tomuto:</p>

<pre>Login:
  User:              admin
  One-time Password: ewXpVKjHp2LQbi6v

Web Interface:
  URL:               http://127.0.0.1:9090/

Cherokee Web Server 1.0.8 (Jan 12 2011): Listening on port 127.0.0.1:9090, TLS
disabled, IPv6 enabled, using epoll, 4096 fds system limit, max. 2041
connections, caching I/O, single thread</pre>

<p>Jak je patrné, webové rozhraní běží na portu 9090 místní smyčky (localhost). Stejně tak je patrné, že vám byly přiděleny jednorázové přihlašovací údaje, které můžete použít k přihlášení do webového rozhraní (to je chráněno klasickou HTTP autentikací).</p>

TODO find image

<p class="ph_center"><a href="http://www.linuxexpres.cz/uploads/gallery/original/4538.jpg" onclick="myPopImage('http://www.linuxexpres.cz/uploads/gallery/original/4538.jpg','Úvodní obrazovka administračního webového rozhraní Cherokee','1000','548'); return false;"><img alt="Úvodní obrazovka administračního webového rozhraní Cherokee" class="ph_detail" height="244" src="http://www.linuxexpres.cz/uploads/gallery/detail/4538.jpg" width="446" /></a> <span class="ph_title">Úvodní obrazovka administračního webového rozhraní Cherokee</span></p>

<p>Pokud vám server běží na localhostu místního počítače, není to problém, stačí spustit prohlížeč a zadat URL <code>http://127.0.0.1:9090/</code>. Běží-li vám server na vzdáleném počítači, máte dvě možnosti. Buď použijete SSH tunel a namapujete si vzdálený port 9090 na místní port, nebo webové rozhraní pustíte na síť, ale v takovém případě by bylo vhodné jej nějakým způsobem ochránit. Zmíněný SSH tunel můžete vytvořit takto:</p>
<pre>ssh -N -f user@server -L 9090:127.0.0.1:9090</pre>

<p>Pokud se rozhodnete pro druhou variantu, použijte parametr <code>-b</code> a specifikujte IP adresu, na které má <code>cherokee-admin</code> naslouchat, takto:</p>

<pre>cherokee-admin -b 4.3.2.1</pre>

<p>Před tím by ovšem bylo vhodné daný port zabezpečit, aby se k němu nemohl připojit někdo jiný. Za tímto účelem můžete použít linuxový firewall (Netfilter) a konfigurační nástroj <code>iptables</code> a provést něco podobného tomuto:</p>

<pre>iptables -I INPUT -p tcp --dport 9090 -j REJECT
iptables -I INPUT -p tcp --dport 9090 -s 1.2.3.4 -j ACCEPT</pre>

<p>Jen pro informaci, každé z těchto pravidel se vždy přidá na začátek řetězu (parametr <code>-I</code>), proto jsou pravidla zapsána v „obráceném“ pořadí. První pravidlo, které skončí jako druhé, zakáže přístup na port 9090. Druhé pravidlo, které skončí jako první, povolí přístup na port 9090 z IP adresy <code>1.2.3.4</code>.</p>

<p>Samotné konfiguraci se příliš věnovat nebudu, neboť s grafickým (resp. webovým) rozhraním by nastavení mělo být relativně intuitivní. Porty a IP adresy pro naslouchání specifikujete na kartě <strong>General | Ports to listen</strong>. Virtuální servery se konfigurují na kartě <strong>vServers</strong>. Pro každý virtuální server můžete mít vlastní <strong>Document root</strong> (záložka <strong>Basics</strong> u zvoleného virtuálního serveru) a řadu pravidel pro zpracování obsahu (záložka <strong>Behaviour</strong>). To, který virtuální server se vám zobrazí za kterých okolností, nastavujete na kartě <strong>Host match</strong>. Můžete specifikovat jméno, wildcard (např. *.example.org), IP adresy či regulární výrazy.</p>

TODO find image

<p class="ph_center"><a href="http://www.linuxexpres.cz/uploads/gallery/original/4540.jpg" onclick="myPopImage('http://www.linuxexpres.cz/uploads/gallery/original/4540.jpg','Konfigurace virtuálních serverů v Cherokee','1000','730'); return false;"><img alt="Konfigurace virtuálních serverů v Cherokee" class="ph_detail" height="326" src="http://www.linuxexpres.cz/uploads/gallery/detail/4540.jpg" width="446" /></a> <span class="ph_title">Konfigurace virtuálních serverů v Cherokee</span></p>

<p>Po jakékoliv změně nezapomeňte konfiguraci uložit klepnutím na <strong>Save</strong> vpravo nahoře. Pokud bude potřeba restart, nabídne vám Cherokee několik možností – nerestartovat, provést bezpečný restart a restartovat natvrdo. Určitě zkuste nejdříve <strong>Graceful restart</strong>.</p>

<h3>PHP</h3>

<p>Jelikož Cherokee přistupuje k PHP přes rozhraní CGI, je potřeba nainstalovat balíček <code>php5-cgi</code> a ujistit se, že v souboru <code>/etc/php5/cgi/php.ini</code> je řádka s následujícím obsahem:</p>

<pre>cgi.fix_pathinfo=1</pre>

<p>Nastavení PHP v Cherokee je uživatelsky přívětivé, jen je důležité vědět, odkud začít. Klepněte na kartu <strong>vServers</strong> a zvolte si požadovaný virtuální server. Podívejte se na kartu <strong>Behaviour</strong> a klikněte na tlačítko <strong>Rule Management</strong>. V levém horním rohu rozhraní vytvořte nové pravidlo klepnutím na <strong>New</strong>. Měl by se spustit průvodce, který vidíte na obrázku níže. Zvolte <strong>Languages</strong> a následně <strong>PHP</strong>. Klepněte na <strong>Add</strong> a následně na <strong>Create</strong>. Konfiguraci nezapomeňte uložit, popřípadě server restartovat. Tím by mělo být nastavení hotové – můžete jej zkusit zkontrolovat vytvořením testovacího souboru s příponou <code>php</code> a obsahem:</p>

<pre>&lt;?php phpinfo(); ?&gt;</pre>

TODO find image

<p class="ph_center"><a href="http://www.linuxexpres.cz/uploads/gallery/original/4539.jpg" onclick="myPopImage('http://www.linuxexpres.cz/uploads/gallery/original/4539.jpg','Průvodce pro konfiguraci PHP interpretu v Cherokee','994','560'); return false;"><img alt="Průvodce pro konfiguraci PHP interpretu v Cherokee" class="ph_detail" height="251" src="http://www.linuxexpres.cz/uploads/gallery/detail/4539.jpg" width="446" /></a> <span class="ph_title">Průvodce pro konfiguraci PHP interpretu v Cherokee</span></p>

<p>Dodám, že webové rozhraní Cherokee se poměrně dost měnilo mezi jednotlivými verzemi. Tento návod je určen pro Debian Squeeze a Cherokee 1.0.8. U jiných verzí může být rozvržení webového rozhraní Cherokee mírně odlišné.</p>

<h3>Cherokee a SSL</h3>

<p>Konfigurace SSL v Cherokee přívětivá rozhodně není, alespoň v případě Debianu Squeeze. Správce očekávající jednoduché nastavení pak může skončit v e-mailové konferenci Debianu s domněnkou, že podpora pro SSL/TLS nebyla do balíčků Cherokee zakompilována, i když opak je pravdou.</p>

<p>Jako první krok nainstalujte knihovnu <code>libssl</code> pro Cherokee. Ta není v závislostech Cherokee, takže nebyla nainstalována společně s ním. To můžete provést následujícím příkazem.</p>

<pre>aptitude install libcherokee-mod-libssl</pre>

<p>Poté byste měli nastavit SSL/TLS port. Klepněte na <strong>General | Network</strong>. U položky <strong>SSL/TLS back-end</strong> vyberte z rozbalovacího seznamu možnost <strong>OpenSSL / libssl</strong>. Nyní už můžete nastavit SSL port na kartě <strong>Ports to listen</strong>. Přidejte port <strong>443</strong> a zaškrtněte u něj políčko <strong>TLS/SSL port</strong>.</p>

<p>V tuto chvíli zbývá už jen přiřadit certifikáty jednotlivým virtuálním serverům (karta <strong>Security</strong> u zvoleného virtuálního serveru). Práce s certifikáty již byla v této knize popsána, konkrétně v kapitole <em>Úvod do konfigurace Apache</em>{link:"Webový server a databáze":"Úvod do konfigurace Apache"}. Cherokee implicitně využívá SNI (Server Name Identification), takže můžete hostovat více virtuálních serverů s různými certifikáty na jedné IP adrese. Problém s touto metodou je v (ne)podpoře ze strany některých prohlížečů na některých operačních systémech. Pokud prohlížeč nepodporuje SNI, Cherokee mu pošle certifikát, který je přiřazen k výchozímu virtuálnímu serveru.</p>

<p>Více informací o nastavení SSL/TLS v Cherokee naleznete na webu projektu.</p>

<h3>Paměťová náročnost a OpenVZ</h3>

<p>Z mého testování vyplynula poměrně nepříjemná informace – i když je Cherokee paměťově nenáročný (z hlediska reálně zabrané paměti), rezervuje si velké hodnoty virtuální paměti (neboť spouští poměrně hodně vláken), což na fyzickém stroji nevadí, ale může to vadit u některých virtualizačních řešení, zejména u těch založených na kontejnerech (OpenVZ atd.). Tam se totiž tato paměť, byť nevyužitá, započítává do paměťové kvóty. Nejrychlejším řešením je minimalizovat počet vláken – v konfiguraci Cherokee je to karta <strong>Advanced | Resources</strong> a položka <strong>Thread Number</strong> (nastavte třeba na <strong>1</strong>). V jednom z článků v závěru kapitoloy je navrženo ještě jiné, možná trošku krkolomnější, nicméně také velmi účinné řešení. Dodám, že na Xenu či KVM tento problém není.</p>

http://www.cherokee-project.com/ Web projektu
http://arnisoft.com/239/server-benchmark-apache-nginx-cherokee/ Server Benchmark: Apache, Nginx, Cherokee, Lighttp
http://www.howtoforge.com/installing-cherokee-with-php5-and-mysql-support-on-debian-squeeze Installing Cherokee With PHP5 And MySQL Support On Debian Squeeze
http://www.lowendbox.com/blog/reduce-stack-limit-for-multi-thread-apps/ Reduce Stack Limit for Multi-Thread Apps
http://www.cherokee-project.com/doc/cookbook_ssl.html Cookbook: SSL, TLS and certificates
http://www.apachefriends.org/en/xampp.html Balík XAMPP
http://www.lowendbox.com/blog/reduce-stack-limit-for-multi-thread-apps/ lowendbox.com, Reduce Stack Limit for Multi-Thread Apps
http://en.wikipedia.org/wiki/Server_Name_Indication#Support Wikipedie, Server Name Indication Support
http://cs.wikipedia.org/wiki/Server_Name_Indication Wikipedie (česká), Server Name Identification
