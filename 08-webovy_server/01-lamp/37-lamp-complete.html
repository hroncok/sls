<h1>Webový server a databáze</h1>

<h2>Instalace LAMP</h2>

<h3>Úvod</h3>

<p>LAMP je zkratkou pro Linux, Apache, MySQL a PHP. Na úvod je třeba zdůraznit, že pro jednotlivé komponenty ze zkratky LAMP existují alternativy, které mohou být v mnoha situacích příhodnější. Už samotný webový server Apache má v prostředí GNU/Linuxu poměrně velkou konkurenci. Existují odlehčené varianty snažící se o vyšší výkon jako např. Nginx či Lighttpd, na kterém běží tak gigantické projekty jako Youtube, Wikipedia atd. Zajímavým projektem hodným zmínky je i webový server Cherokee, který poskytuje přehledné webové konfigurační rozhraní, čímž odstraňuje nutnost editovat konfigurační soubory ručně, a ještě k tomu je nenáročný na zdroje a nabízí také velmi slušný výkon.</p>

<p>Pokud se posunete k dalšímu písmenku, tedy k databázovému systému MySQL, i zde je v prostředí GNU/Linuxu značná konkurence. Na mysl by vám zde určitě měl přijít PostgreSQL, Firebird a další. Pokud vás zajímají rozdíly jednotlivých databázových systémů, můžete si přečíst článek srovnávající databázové servery (odkaz naleznete pod kapitolou), popřípadě se podívat na komplexní srovnání databázových systémů na Wikipédii.</p>

<p>Posledním písmenkem ve zkratce LAMP je písmeno P, značící PHP. Ačkoliv se jedná o jeden z nejpoužívanějších jazyků pro tvorbu webových aplikací, má svoje nedostatky (i když řadu z nich se snaží řešit řada PHP frameworků) a existuje opět řada alternativ, z nichž budu jmenovat alespoň Javu, Python či Ruby.</p>

<h4>Instalace Apache</h4>

<p>Samotná instalace Apache je v Debianu, ale i v řadě jiných distribucí velmi triviální – postačí nainstalovat jediný balíček – v případě Debianu balíček <code>apache2</code>:</p>

<pre>aptitude install apache2</pre>

<p>Po instalaci dojde ke spuštění serveru a vy se můžete na web rovnou podívat (postačí do prohlížeče zadat IP adresu serveru). Měl by se objevit známý nápis „<em>It works!“</em> značící, že je všechno v pořádku a webový server běží. Pokud pracujete vzdáleně přes SSH a máte k dispozici některý z konzolových webových prohlížečů (např. <code>lynx</code>), můžete webový server otestovat lokálně tímto způsobem:</p>

<pre>lynx localhost</pre>

<p>Apache očekává webovou prezentaci v adresáři <code>/var/www</code>, a to je také umístění, ze kterého v tomto případě zobrazil obsah souboru <code>index.html</code>.</p>

<h4>Instalace PHP</h4>

<p>Pokud se jedná o základní instalaci PHP, ani zde není příliš velký problém – je ovšem potřeba nějakým způsobem PHP s Apachem propojit. O to se postará balíček <code>libapache2-mod-php5</code>:</p>

<pre>aptitude install libapache2-mod-php5 php5</pre>

<p>Po provedení tohoto příkazu restartujte Apache:</p>

<pre>/etc/init.d/apache2 restart</pre>

<p>V tuto chvíli by bylo dobré otestovat, zda vše korektně funguje a PHP aplikace vám poběží. Proto vytvořte soubor <code>/var/www/index.php</code> s následujícím obsahem:</p>

<pre>&lt;?php phpinfo(); ?&gt;</pre>

<p>Jelikož HTML soubory dostanou před PHP soubory přednost, můžete buď <code>index.html</code> ve <code>/var/www</code> vymazat, nebo zadat do prohlížeče explicitně cestu k <code>index.php</code>. Poté byste měli vidět uvítací stránku PHP detailně popisující konfiguraci. Pokud máte na serveru k dispozici Lynx, můžete se přesvědčit pomocí něj:</p>

<pre>lynx localhost/index.php</pre>

<p>Pokud dostanete místo popisu konfigurace PHP obsah souboru <code>index.php</code> v textové podobě, máte problém s konfigurací. Buď jste nerestartovali Apache, nebo jste nenainstalovali balíček <code>libapache2-mod-php5</code>.</p>

<p>Proběhlo-li vše v pořádku, máte k dispozici webový server schopný běhu PHP aplikací. PHP je ovšem modulární, takže v tuto chvíli máte k dispozici pouze základní PHP bez řady doplňků, které webové aplikace často využívají. Bývá dobrou praxí instalovat pouze ty doplňky, které opravdu potřebujete. Podívejte se tedy do dokumentace aplikací, které chcete na serveru provozovat, a nainstalujte doplňky pro PHP dle toho. Seznam doplňků, které jsou dostupné v Debianu, získáte kupříkladu takto:</p>

<pre>aptitude search php5</pre>

<h4>Instalace MySQL</h4>

<p>Instalace MySQL obnáší nutnost nainstalovat PHP modul, který je schopný s MySQL pracovat, konkrétně <code>php5-mysql</code>. Samotnou instalaci MySQL serveru, klienta a modulu pro PHP zajistíte následujícím příkazem:</p>

<pre>aptitude install php5-mysql mysql-server</pre>

<p>Během instalace budete požádáni o zadání hesla pro administrátorský účet databáze. Důrazně se doporučuje této možnosti využít a administrátorský účet heslem ochránit. To platí dvojnásob v situaci, kdy zpřístupníte rozhraní databáze přes webové stránky veřejnosti, pomocí aplikace <code>phpmyadmin</code>.</p>

<p>Pokud využíváte řádkového klienta MySQL a vadí vám nutnost zadávat heslo, můžete si pomoci vytvořením využít konfigurační soubor MySQL klienta <code>$HOME/.my.cnf</code>, kam můžete heslo uvést, aby se vás na něj řádkový MySQL klient nemusel ptát. Obsah daného souboru upravte podle následujícího vzoru:</p>

<pre>[client]
password=heslo</pre>

<h4>Instalace aplikace phpMyAdmin</h4>

<p>PhpMyAdmin je webová aplikace napsaná v PHP a určená k pohodlné správě MySQL databáze. Představuje možnost, jak pracovat s databázovým systémem rychle, přehledně a efektivně bez nutnosti psát všechny SQL příkazy ručně. V případě LAMP serverů je této aplikace hojně využíváno také kvůli možnosti snadného importu a exportu dat z nebo do databáze. Více informací o použití této aplikace naleznete článku odkazovaném pod kapitolou. Instalaci nástroje phpMyAdmin provedete v Debianu takto:</p>

<pre>aptitude install phpmyadmin</pre>

<p>V průběhu instalace se vás instalátor dotáže, zdali má zkonfigurovat některé servery pro běh phpmyadmina – zde zvolte <code>apache2</code>. Díky tomu budete moci po instalaci začít aplikaci phpMyAdmin rovnou používat – bude dostupná v umístění <code>/phpmyadmin</code> relativně ke kořenu serveru:</p>

<pre>lynx localhost/phpmyadmin</pre>

<p>Budete-li k této aplikaci přistupovat vzdáleně, čiňte tak raději přes HTTPS, až tímto způsobem webový server nastavíte. Budete-li používat nešifrovaný protokol HTTP, umožníte kterémukoliv naslouchajícímu na cestě mezi vámi a vaším serverem, aby vaše heslo k databázi odposlechl.</p>

<p>Dlužno dodat, že existují i jiné nástroje, které zvládnou spravovat MySQL databáze, které mohou některým z vás vyhovovat více, jako například Adminer, který napsal Jakub Vrána, vývojář PHP. Adminer má v Debianu Wheezy dokonce i stejnojmenný balíček.</p>

<h4>LAMP je (skoro) hotov</h4>

<p>V tuto chvíli již máte nainstalován funkční webový server s databází MySQL a podporou pro PHP aplikace. Můžete si vyzkoušet práci s databází prostřednictvím phpMyAdmina, popřípadě si na server zkusit nahrát nějakou PHP aplikaci a zkusit ji zprovoznit. Jistě jste si všimli, že nebylo třeba zasahovat do konfiguračních souborů – bylo využito výchozí konfigurace Debianu. Bohužel tato výchozí konfigurace má své nedostatky. Předně PHP je nastaveno v režimu navrženém pro vývojové, nikoliv pro produkční servery (nevyužívá tedy adekvátní možnosti zabezpečení pro produkční servery). Dále Apache v tuto chvíli nabízí jedinou prezentaci ve <code>/var/www</code> pro všechny domény, které jsou na webový server nasměrované. Není také nakonfigurované SSL, takže není přístupná varianta webu přes zabezpečený protokol HTTPS. Konfiguraci a možnostem zabezpečení se bude věnovat zbytek této a další kapitoly.</p>

<h1>Konfigurace LAMP: PHP</h1>

<h3>Úvod</h3>

<p>Hlavním konfiguračním souborem PHP je <code>php.ini</code>, sídlící v adresáři <code>/etc/php5/apache2</code>. Všimněte si, že tento konkrétní konfigurační soubor je umístěn v podadresáři <code>apache2</code>. PHP interpret může mít odlišný konfigurační soubor pro různé typy použití, které jsou pak umístěny v podadresářích <code>/etc/php5</code>. Kupříkladu, pokud nainstalujete balíček <code>php5-cli</code>, který obsahuje interpret PHP pro příkazovou řádku, dojde k vytvoření konfiguračního souboru <code>php.ini</code> v adresáři <code>/etc/php5/cli</code>, který se použije v rámci tohoto interpretu. Jeho konfigurace tak bude oddělena od konfigurace PHP určené pro webový server Apache v umístění uvedeném výše.</p>

<p>PHP má řadu rozšíření (extensions), které jsou v Debianu k dispozici v podobě balíčků s prefixem <code>php5-</code>, popřípadě <code>php-</code>. Naleznete zde konektory k databázím (např. <code>php5-mysql</code>, <code>php5-pgsql</code> či <code>php5-sqlite</code>), rozšíření pro práci s obrázky (<code>php5-gd</code> a <code>php5-imagick</code>) a řadu dalších. Různé webové aplikace vyžadují nebo umí využít různá rozšíření, o čemž se obvykle dozvíte v jejich dokumentaci. Vhodnou strategií bývá instalovat rozšíření teprve, až když víte, že jej budete opravdu potřebovat.</p>

<h4>php.ini</h4>

<p>Konfigurační soubor <code>php.ini</code> je (nejen) v Debianu velmi dobře komentovaný, je tedy vhodné doporučit, abyste si jej celý prošli a nastavili podle svých požadavků. To platí dvojnásob, pokud konfigurujete produkční server. V souvislosti s tím vás raději znovu upozorním na to, že výchozí <code>php.ini</code> určený pro Apache je v Debianu nastavený spíše s ohledem na vývojové servery, nikoliv na produkční. Na produkčních serverech je vhodné konfiguraci upravit přinejmenším s ohledem na bezpečnost a na požadavky provozovaných aplikací.</p>

<p>Samotná rozšíření pak naleznete jako samostatné <code>.ini</code> soubory v <code>/etc/php5/conf.d</code>, kde v některých případech naleznete kromě direktivy pro zavedení příslušného modulu i specifické konfigurační volby. V jednotlivých podadresářích s <code>php.ini</code> (např. <code>/etc/php5/apache2</code>) se pak nachází symbolický odkaz <code>conf.d</code> vedoucí na hlavní <code>/etc/php5/conf.d</code>, tzn. zavedení modulů je pro jednotlivé konfigurace společné, ale není problém symbolický odkaz nahradit adresářem, kde můžete sami rozhodnout, které moduly mají být v dané konfiguraci použity.</p>

<p>Mezi důležité konfigurační volby, kterým byste měli věnovat pozornost, patří následující:</p>

<p><code>expose_php</code> přijímá jako parametr „On“ nebo „Off“ a umožňuje „skrýt“ přítomnost PHP v HTTP hlavičkách odpovědí webového serveru. Pokud je nastavena na „On“, ohlašuje Apache přítomnost PHP i verzi takto:</p>

<pre>Server: Apache/2.2.9 (Debian) PHP/5.2.6-1+lenny9 with Suhosin-Patch</pre>

<p>Je-li volba <code>expose_php</code> nastavena na „Off“, přítomnost PHP není ohlašována vůbec:</p>

<pre>Server: Apache/2.2.9 (Debian)</pre>

<p><code>max_execution_time</code> přijímá jako parametr čas v sekundách a určuje, jak dlouho může PHP skript běžet před tím, než bude násilně ukončen. Výchozí hodnotou je 30 (vteřin).</p>

<p><code>memory_limit</code> přijímá jako parametr maximum paměti, kterou může PHP skript využít. Výchozí hodnotou je <code>128M</code>, kde M znamená MB. Pokud skript požádá o více paměti, bude ukončen s chybou. Jak v případě volby <code>max_execution_time</code>, tak v případě této platí daná hodnota pro jeden běh skriptu, tedy jeden HTTP požadavek obsluhovaný PHP skriptem. Více požadavků naráz může tedy zabrat n-krát více paměti.</p>

<p><code>display_errors</code> řídí zobrazování chyb a může nabývat dvou hodnot, „On“ nebo „Off“. Jeho výchozí hodnota je „On“, což představuje potenciální bezpečnostní problém - chyby, varování či hlášení v rámci běhu PHP skriptů se pak zobrazují v prohlížeči včetně některých možných zneužitelných informací (chybová hlášení při práci s databází atd.). Tuto volbu je tedy na produkčních serverech vhodné nastavit na „Off“. To, co se vlastně zobrazuje, tzn. zdali se zobrazují pouze chyby, nebo i varování a hlášení, řídí parametr <code>error_reporting</code>. Více k tomuto tématu naleznete v odkazech pod kapitolou.</p>

<p><code>display_startup_errors</code> řídí zobrazování kritických chyb, ke kterým dochází při spouštění PHP skriptu. Nabývá stejných hodnot jako parametr <code>display_errors</code>, jeho výchozí hodnotou je „Off“ a na produkčních serverech doporučuji tuto hodnotu ponechat.</p>

<p><code>log_errors</code> vám pomůže se k chybovým hlášením dostat, pokud vypnete jejich zobrazování. Nabývá hodnot „On“ nebo „Off“, přičemž hodnota „On“ zařídí logování chybových hlášení do chybového logu webového serveru. Pokud budete logování chybových hlášení povolovat, podívejte se i na další parametry ovlivňující logování, např. parametr <code>ignore_repeated_errors</code>, kterému nastavte hodnotu „On“, aby se zbytečně neplnil váš log opakovanými chybovými hláškami, či samotný výše zmíněný parametr <code>error_reporting</code> ovlivňující typy hlášení, na které se bude brát zřetel.</p>

<p><code>disable_functions</code> umožňuje zakázat provádění jistých PHP funkcí ve skriptech, což může posloužit jako jedno z bezpečnostních opatření. Příkladem seznamu funkcí k zakázání může být tento:</p>

<pre>disable_functions = shell_exec, exec, system, passthru, proc_close, proc_open, proc_get_status, proc_nice, proc_open, proc_terminate, shell_exec, dl, popen, pclose, chown, disk_free_space, disk_total_space, diskfreespace, fileinode, max_execution_time, set_time_limit, highlight_file, show_source, phpinfo, chgrp, symlink</pre>

<p>Pokud budete tento parametr používat, dejte si pozor na funkce s obdobnou funkcionalitou, ale jiným názvem. Stejně tak doporučuji bezpečnostní dopad jednotlivých funkcí zvážit - v seznamu výše může být považována za diskutabilní např. funkce <code>phpinfo</code>, která „pouze“ umožňuje zobrazit podrobnou konfiguraci PHP.</p>

<p><code>allow_url_fopen</code> a <code>allow_url_include</code> jsou vhodnými kandidáty na hodnotu „Off“. Umožňují v rámci některých funkcí určených pro práci se soubory získávat data z externích zdrojů (specifikováním URL místo cesty k souboru), což může posloužit k nejrůznějším útokům, pokud není v PHP aplikacích správně ošetřen uživatelský vstup (na což nebývá dobré se spoléhat).</p>

<p><code>open_basedir</code> je Debianem označeno jako „defektní“ (broken) bezpečnostní opatření, a je tudíž v rámci Debianu nepodporované. <code>open_basedir</code> slouží k omezení operací se soubory na seznam adresářů uvedených jako hodnota této volby (adresáře je třeba oddělovat dvojtečkou). Pokud je tato volba ponechána jako neprázdná, nebude možné v rámci korektně ošetřených PHP funkcí použít cestu vedoucí mimo tyto adresáře (resp. použití takové cesty vyvolá chybu). Lepším (resp. jistějším) způsobem zabezpečení může být chroot na úrovni webového serveru.</p>

<p>Na závěr výčtu důležitých voleb dodávám, že některé z výše uvedených navrhovaných změn mohou mít negativní dopad na některé PHP aplikace. Dodám také, že veškeré změny v <code>php.ini</code> se projeví teprve až se znovunačtením konfigurace webového serveru, tedy v případě Apache po vykonání příkazu:</p>

<pre>/etc/init.d/apache2 reload</pre>

<h5>Staré a nepodporované volby</h5>

<p>Ve výčtu důležitých konfiguračních voleb jsem vynechal dvě, které jsou obecně považovány za zastaralé (deprecated), nepodporované či dokonce za nebezpečné. Jejich výchozí hodnoty jsou obvykle nastaveny na „Off“ a bývá doporučeno je tak ponechat. Jedná se o volby <code>register_globals</code> a <code>safe_mode</code>. První z uvedených je dobře známá a historicky velmi kontroverzní funkce stojící za řadou bezpečnostních zranitelností, zatímco ta druhá je pokusem o zvýšení bezpečnosti na sdíleném hostingu, který se neujal, má některé problémy. Řada webových aplikací jej nemá ráda a je momentálně považován za zastaralý (deprecated) a nepodporovaný.</p>

<h4>Dodatečné možnosti zabezpečení PHP: suexec</h4>

<p>Suexec je modul Apache určený k tomu, aby PHP skript běžel s oprávněními vlastníka daného webu. Tím je řešen bezpečnostní problém v konfiguraci s řadou webů (virtualhostů), kde průnik přes jeden z nich umožní útočníkovi dostat se i k ostatním. Suexec vyžaduje běh PHP v rámci Apache prostřednictvím CGI, tedy přesněji FastCGI. Toto řešení je popsáno v odkazovaném článku pod kapitolou.</p>

http://www.lighttpd.net/ Lighttpd
http://nginx.org/ Nginx
http://www.cherokee-project.com/ Cherokee
http://www.postgres.cz/ PostgreSQL
http://www.firebirdsql.org/ Firebird
http://www.linuxexpres.cz/software/srovnani-databazovych-serveru LinuxEXPRES, Srovnání databázových serverů
http://en.wikipedia.org/wiki/Comparison_of_relational_database_management_systems Wikipedie, Comparison of relational database management systems
http://www.linuxexpres.cz/praxe/sprava-databazi-pomoci-phpmyadmin Správa databází pomocí phpMyAdmin
http://www.adminer.org/ Adminer
http://www.zaachi.com/cs/items/chybova-hlaseni-v-php.html Zaachi.com, Chybová hlášení v PHP
http://www.root.cz/clanky/oddelte-od-sebe-uzivatele-serveru-apache-a-php/ Root.cz, Oddělte od sebe uživatele serveru Apache a PHP
http://www.linuxexpres.cz/praxe/konfigurace-a-optimalizace-apache Konfigurace a optimalizace Apache
http://www.howtoforge.com/ubuntu_debian_lamp_server How To Set Up A Ubuntu/Debian LAMP Server
http://www.debian-administration.org/articles/138 Tightening PHP security
http://www.zaachi.com/cs/items/chybova-hlaseni-v-php.html Chybová hlášení v PHP
http://www.phpfreaks.com/tutorial/hardening-php-with-suhosin/ Hardening PHP with Suhosin
http://www.hardened-php.net/suhosin/configuration.html Suhosin configuration
http://www.root.cz/clanky/oddelte-od-sebe-uzivatele-serveru-apache-a-php/ Oddělte od sebe uživatele serveru Apache a PHP
