<h3>Logování</h3>

<p>Každý zodpovědný správce linuxového serveru sleduje, co se na serveru děje, zdali nedochází k nějakým problémům či zdali nedošlo k nějakému bezpečnostnímu incidentu. Sledování serveru zahrnuje kromě monitorování základních veličin i prohlížení a sledování logů. Jelikož ruční procházení megabytů logů není ani pohodlné, ani reálné, existují nástroje, které tuto činnost usnadňují.</p>

<h4>Stručný úvod do logů</h4>

<p>Jak jistě víte, logy jsou soubory obsahující hlášení různých komponent systému, počínaje jádrem až po hlášení jednotlivých démonů. Zaznamenávání systémových hlášení má na starosti démon <code>syslog</code>. Aby to nebylo jednoduché, existuje hned několik implementací syslogu. V Debianu je výchozí <code>rsyslog</code>, jehož konfigurační soubor sídlí v <code>/etc/rsyslog.conf</code> (a jeho doplňky v <code>/etc/rsyslog.d</code>). Zde se obvykle nastavuje především to, jaké hlášky putují do jakých logů.</p>

<p>Samotné soubory s logy sídlí ve <code>/var/log</code>, přičemž jednotlivé záznamy bývají rozděleny do řady souborů kvůli snazšímu vyhledávání. Mezi podstatné systémové logy v Debianu patří <code>messages</code>, <code>syslog</code>, <code>auth.log</code>, <code>debug</code>, <code>kern.log</code> a <code>mail.log</code>. Jednotliví démoni si obvykle založí adresář ve <code>/var/log</code> a zaznamenávají svoje hlášky do souborů v něm. Je nutné zmínit, že v jiných distribucích může být (a bývá) nastavení syslogu jiné, a tudíž i obsah jednotlivých souborů či jejich názvy se mohou lišit.</p>

<p>Jelikož logy mají tendenci s časem narůstat, provádí se jejich rotace a následný výmaz. Rotace logů způsobí, že po určité definované době se aktuální soubor přejmenuje, popřípadě ještě zkomprimuje, a začne se logovat do nového. Staré logy se pak vymažou. Toto chování má na starosti nástroj <code>logrotate</code>, který má konfigurační soubory v <code>/etc/logrotate.conf</code> a pro jednotlivé služby pak v <code>/etc/logrotate.d</code>.</p>

<p>Na závěr ještě doplním, že logování se může nasměrovat nejenom do souborů, ale je také možné jednotlivá hlášení přenášet sítí na nějaký počítač, který bude hlášky skladovat. To pak může pomoci v případě napadení, kdy útočník na napadeném stroji vymaže systémové logy. Pokud ovšem budou všechny hlášky kopírovány nebo ukládány mimo napadený počítač, na kterém bude přístupný třeba pouze démon syslog, pak bude mít útočník smůlu (nebude-li mít k dispozici exploit pro danou verzi syslogu).</p>

<h5>Práce s logy</h5>

<p>Možností, jak sledovat či efektivně prohlížet logy je celá řada. Samotné prohlížení logů lze realizovat pohodlně pomocí nástroje <code>less</code>, který patrně dobře znáte, či <code>zless</code>, který slouží k prohlížení komprimovaných souborů. Tyto nástroje jsou interaktivní (na rozdíl třeba od <code>more</code>), po textu je možné se pohybovat a hledat velmi podobným způsobem jako v editoru Vi. Pro úplnost uvádím seznam základních klávesových zkratek:</p>

<ul>
<li>
<p><code>h</code>, <code>j</code>, 	<code>k</code>, <code>l</code> – 	posun vlevo, dolu, nahoru a vpravo o jeden znak/řádek (ekvivalent 	šipek)</p>
</li>
<li>
<p><code>g</code> – 	přesun na začátek souboru</p>
</li>
<li>
<p><code>G</code> – 	přesun na konec souboru</p>
</li>
<li>
<p><code>/</code> – 	vyhledat zadaný výraz od kurzoru dolů</p>
</li>
<li>
<p><code>?</code> – 	vyhledat zadaný výraz od kurzoru nahoru</p>
</li>
<li>
<p><code>n</code> – 	posun po směru vyhledávání na další výskyt výrazu</p>
</li>
<li>
<p><code>N</code> – 	posun proti směru vyhledávání na další výskyt výrazu</p>
</li>
<li>
<p><code>&amp;</code> – zobrazit pouze řádky odpovídající zadanému výrazu</p>
</li>
<li>
<p><code>h</code> – 	zobrazit nápovědu</p>
</li>
<li>
<p><code>q</code> – ukončení programu</p>
</li>
</ul
>
<p>Pokud chcete v logu nebo celém stromu logů hledat nějaký výraz, určitě vám pomůže nástroj <code>grep</code>, popřípadě jeho rekurzivní režim <code>grep -R</code>.</p>

<h5>Sledování logů</h5>

<p>Inspekci logů můžete provádět ručně, ale jak už bylo řečeno v úvodu, je to přinejmenším nepraktické, zejména, pokud každý den přibudou tisíce či statisíce záznamů. Praktičtější je použít nástroj, který z logů vytáhne to podstatné a pošle vám to e-mailem. Mezi tyto nástroje lze zařadit <code>logcheck</code> a <code>logwatch</code>. Každý z nich pracuje na trošku jiném principu – <code>logcheck</code> posílá e-maily jednou za hodinu a posílá hlášky, které propadly přes všechny jeho filtry, zatímco <code>logwatch</code> (který vám představím za chvíli) se snaží určité typy zpráv sumarizovat, a v ideálním případě tak zasílat pouze souhrn událostí, popřípadě statistiky, spíše než konkrétní řádky z logů.</p>

<p>V některých případech můžete požadovat ohlášení určité události, jakmile nastane (např. úspěšné přihlášení roota nebo uživatele přes SSH apod.), popřípadě zareagovat na určitou událost jiným způsobem. Takovou funkcionalitu vám může nabídnout nástroj <code>swatch</code>, který se klasifikuje jako aktivní monitorovací nástroj pro logy, tzn. umí na hlášky vámi definovaného typu reagovat vámi nastaveným způsobem.</p>

<h4>Sledování logů pomocí nástroje Logcheck</h4>

<p>Logcheck je jednoduchý, lehký nástroj pro sledování logů. Pro své spouštění využívá <code>cron</code> a vždy jednou za určitou dobu (resp. při každém spuštění z cronu) zašle e-mail s relevantními hláškami z logů (výchozí dobou je jedna hodina). Jeho princip práce spočívá v eliminaci „obvyklých“ hlášek, které nemají pro správce příliš velký význam, přičemž všechny hlášky, které tyto filtry propustí, se pošlou v těle e-mailu.</p>

<p>Cron tabulky náležející jednotlivým démonům naleznete obvykle v <code>/etc/cron.d</code>. V případě Logwatch tomu není jinak, takže jeho cronový záznam naleznete v <code>/etc/cron.d/logcheck</code>, kde si můžete frekvenci jeho spouštění upravit.</p>

<h5>Instalace a základní konfigurace</h5>

<p>Nejprve je samozřejmě třeba Logcheck nainstalovat, což lze v Debianu provést následujícím způsobem:</p>

<pre>aptitude install logcheck</pre>

<p>Výchozí nastavení v Debianu je plně funkční, ale je vhodné změnit přinejmenším e-mailovou adresu, kam se mají výňatky z logů posílat. Zde postačí upravit hodnotu proměnné <code>SENDMAILTO</code> v hlavním konfiguračním souboru Logchecku, <code>/etc/logcheck/logcheck.conf</code>, podle následujícího vzoru:</p>

<pre>SENDMAILTO="michal@example.org"</pre>

<p>Pokud toto nastavení neprovedete, budou se hlášky zasílat na <code>logcheck@localhost</code>, který je aliasem pro <code>root@localhost</code>. To je sice obvykle funkční nastavení, ale vhodnější je posílat výňatky z logů do poštovní schránky mimo server, který sledujete (případný útočník může e-maily z místních schránek vymazat).</p>

<h5>Konfigurace Logchecku podrobněji</h5>

<p>Pro úplnost bych rád prošel konfiguraci Logchecku malinko podrobněji. Základem pro jeho nastavení je určení sady pravidel, která se má použít pro filtraci. Tyto sady jsou dostupné celkem tři – <code>workstation</code>, <code>server</code> a <code>paranoid</code> – a jejich volba ovlivňuje množství filtrovaných informací. Výchozí hodnotou je <code>server</code>, což by mělo pro běžné použití na serveru postačovat. Každý z těchto režimů si samozřejmě budete moci upravit (viz dále). Nastavení konkrétního režimu provedete v proměnné <code>REPORTLEVEL</code> v <code>/etc/logcheck/logcheck.conf</code>. Zbylé volby jsou velmi dobře okomentované a pro základní funkčnost postačí je ponechat tak, jak jsou.</p>

<p>Dalším důležitým souborem je <code>/etc/logcheck/logcheck.logfiles</code>, který, jak naznačuje jeho název, slouží k určení souborů, ze kterých se bude samotný extrakt provádět. V základní konfiguraci Debianu je to <code>syslog</code> a <code>auth.log</code>. Tento seznam můžete samozřejmě podle libosti rozšířit.</p>

<h5>Úpravy filtrovacích pravidel</h5>

<p>Sady filtrovacích pravidel se nachází v <code>/etc/logwatch/ignore.d.[režim]</code>, kde za <code>[režim]</code> dosaďte hodnotu, kterou jste nastavili v proměnné <code>REPORTLEVEL</code>, ve výchozím stavu by to tedy měl být <code>/etc/logwatch/ignore.d.server</code>. Tento adresář obsahuje značné množství souborů s filtrovacími pravidly. Při filtrování se použijí filtrovací pravidla ze všech souborů v tomto adresáři, takže na názvu souboru nezáleží a není problém si zde vytvořit řadu souborů s vlastními pravidly, kterým filtrování doladíte podle svých představ. Nemusí být od věci svoje vlastní pravidla umisťovat do jasně označených souborů, abyste pak byli schopni dohledat, které soubory pochází z distribuce Logchecku a které jste vytvořili sami. Nutné to ale samozřejmě není.</p>

<p>Co se týče pravidel pro filtrování, pak pokud umíte regulární výrazy, nebudete mít sebemenší problém vytvářet vlastní filtrovací pravidla, protože ničeho jiného než regulárních výrazů se zde nepoužívá. Filtrovací pravidlo tedy vypadá třeba takto (tato ukázka pochází ze souboru <code>/etc/logwatch/ignore.d.server/postfix</code>, z distribuce Logchecku):</p>

<pre>^\w{3} [ :[:digit:]]{11} [._[:alnum:]-]+ postfix/n?qmgr\[[[:digit:]]+\]: [[:alnum:]]+: removed$</pre>

<p>Tato řádka odstraní hlášky o odstranění e-mailu z fronty Postfixu, tedy obrovskou spoustu hlášek tohoto typu:</p>

<pre>Mar 28 09:01:12 debian postfix/qmgr[2266]: 841B2214405: removed
Mar 28 09:01:12 debian postfix/qmgr[2266]: 405CF214404: removed
Mar 28 09:10:06 debian postfix/qmgr[2266]: 91427214405: removed
Mar 28 09:10:06 debian postfix/qmgr[2266]: CEA7D214404: removed
Mar 28 09:10:06 debian postfix/qmgr[2266]: DE3D9214405: removed
Mar 28 09:20:07 debian postfix/qmgr[2266]: 68F4E214405: removed</pre>

<p>Regulárním výrazům se v této kapitole věnovat nebudu, ale v odkazech pod kapitolou (nebo v manuálové stránce nástroje <code>grep</code>) naleznete více než dostatek materiálu. Můžete se také podívat podrobněji na existující filtrovací pravidla a podle potřeby je zkopírovat a upravit.</p>

<h4>Sledování logů pomocí nástroje logwatch</h4>

<p>Logwatch je patrně nejpoužívanějším nástrojem pro sledování a analýzu logů. Od nástroje <code>logcheck</code> představeného výše se liší právě tím, že na rozdíl od něj logy analyzuje. V čem je rozdíl? Představte si, že máte zhruba tři stovky hlášek tohoto typu:</p>

<pre>Apr 08 06:45:40 debian amavis[31840]: (31840-15) Passed CLEAN, LOCAL [127.0.0.1] [127.0.0.1]  -&gt; , Message-ID: &lt;1302410739.0@example.org&gt;, mail_id: RmtIbaalm5pu, Hits: -4, size: 1200, queued_as: 94208214411, 675 ms</pre>

<p>Zatímco Logcheck by tyto hlášky buď zahodil, nebo vám je naopak všechny poslal, Logwatch se pokusí tyto hlášky „seskupit“ a v zaslaném e-mailu budete mít místo hromady hlášek prostou a jednoduchou informaci, že tolik a tolik e-mailů bylo prověřeno a prošlo:</p>

<pre> --------------------- Amavisd-new Begin ------------------------ 

 253 messages checked and passed.
 
 ---------------------- Amavisd-new End ------------------------- </pre>

<p>Přehled o úspěšných a neúspěšných přihlášeních přes SSH pak vypadá místo hromady hlášek o zamítnutí či povolení přístupu takto (upozorňuji, že některé identifikátory byly ve výpisu upraveny):</p>

<pre> --------------------- SSHD Begin ------------------------ 

 
 Illegal users from:
    61.132.244.xxx (smtp3.vip.xxx.com): 5 times
    74.63.113.xxx (.): 133 times
    173.32.89.xxx (CPE002481b244a8-CM0011ae8bba18.cpe.net.cable.xxx.com): 138 times
    174.120.122.xxx (mx1.client19.xxx.com.br): 2 times
    203.99.60.xxx (mbl-99-60-214.dsl.xxx.pk): 100 times
 
 Users logging in through sshd:
    root:
       1.2.3.4 (example.org): 8 times
    spathi:
       4.3.2.1 (example.cz): 65 times
 
 
 Received disconnect:
    11: disconnected by user : 65 Time(s)
 
 SFTP subsystem requests: 61 Time(s)
 
 **Unmatched Entries**
 reverse mapping checking getaddrinfo for . [74.63.113.xxx] failed - POSSIBLE BREAK-IN ATTEMPT! : 168 time(s)
 reverse mapping checking getaddrinfo for cpe-186-22-34-43.xxx.com.ar [186.22.34.xxx] failed - POSSIBLE BREAK-IN ATTEMPT! : 221 time(s)
 
 ---------------------- SSHD End -------------------------</pre>

<p>Ačkoliv to není předmětem této kapitoly, povšimněte si v přehledu klasických automatizovaných útoků na SSH, kde útočníci zkoušejí sadu nejčastěji používaných kombinací jmen a hesel (např. uživatel „test“ s heslem „test“). Tento konkrétní server nemá nainstalovaný žádný nástroj pro aktivní obranu a zablokování útočících IP adres, takže jsou vidět poměrně vysoká čísla neúspěšných pokusů o přihlášení. Má však zakázanou autentifikaci heslem, takže prakticky veškeré pokusy o přihlášení skončily pro útočníka hláškou „Permission denied (publickey)“ bez toho, aby mu vůbec bylo umožněno heslo zadat (útočníci zde očividně použili „hloupý“ nástroj, který pro tuto eventualitu nebyl připraven, a tak to i bez ohledu na velmi nízkou možnost dodatečného úspěchu zkoušel znovu a znovu). Ale zpět k nástroji Logwatch.</p>

<h5>Instalace nástroje Logwatch</h5>

<p>Prvním krokem, pokud Logwatch ve svém systému ještě nemáte, je jej nainstalovat. V Debianu toho dosáhnete následujícím příkazem:</p>

<pre>aptitude install logwatch</pre>

<p>Tento nástroj je natolik rozšířený, že byste ho měli najít prakticky v libovolné distribuci, takže pokud používáte něco jiného než Debian, bude nejspíše stačit podívat se po balíčku stejného jména.</p>

<p>Pokud nechce Logwatch konfigurovat, nemusíte. Po instalaci je již plně funkční a během 24 hodin byste měli očekávat první e-mail, zaslaný na e-mail uživatele <em>root</em>.</p>

<h5>Konfigurace Logwatch</h5>

<p>Po instalaci nástroje vám určitě instinkt správce zavelí, abyste se podívali do <code>/etc/logwatch</code>. Tam však naleznete pouze prázdné adresáře bez jakýchkoliv souborů. Dvě další typická umístění pro související soubory s jednotlivými nainstalovanými balíčky jsou v Debianu <code>/usr/share</code> a <code>/usr/share/doc</code>. Výchozí konfiguraci pro Logwatch naleznete v <code>/usr/share/logwatch/default.conf</code> (pozor, to je adresář, ne soubor). Tato konfigurace patří do <code>/etc/logwatch/conf</code> (obojí má stejnou strukturu podadresářů). Můžete se také podívat na dostupnou dokumentaci, kterou najdete v <code>/usr/share/doc/logwatch</code>.</p>

<p>Je jasné, že k samotné analýze logů musí mít Logwatch něco, co mu řekne, jaké hlášky má hledat a jak je má interpretovat. K tomu má Logwatch jednotlivé skripty, napsané v Perlu, které logy parsují a produkují výstup. Pokud by vás zajímaly, můžete je najít v <code>/usr/share/logwatch/scripts/services</code>. Pokud byste si vytvořili vlastní skript, bylo by vhodné jej umístit do <code>/etc/logwatch/scripts</code>.</p>

<p>Mezi dva hlavní konfigurační soubory patří <code>logwatch.conf</code>, který nastavuje samotný Logwatch, a <code>ignore.conf</code>, kam patří na jednotlivé řádky regulární výrazy, které by měl Logwatch při svém parsování logů ignorovat. Podobný mechanismus má i Logcheck, který byl představen výše. I když se regulárním výrazům věnovat nebudu, v odkazech pod kapitolou naleznete několik zdrojů, kde se je můžete rychle naučit.</p>

<p>Konfigurační soubory, které chcete upravit, si nejprve přesuňte do odpovídajícího umístění v <code>/etc/logwatch</code>, aby vám případný upgrade nástroje nepřepsal vaše pečlivě odladěné nastavení. Hlavní konfigurační soubor, <code>logwatch.conf</code>, je velmi dobře zdokumentován, avšak je poměrně rozsáhlý. Mezi stěžejní parametry je možné zařadit následující:</p>

<pre>#Formát e-mailu, "text" nebo "html"
Format = text

# E-mailová adresa příjemce
MailTo = root

# From pole zasílaných e-mailů
MailFrom = Logwatch

# Ze kdy se mají záznamy zpracovávat, "all" - všechny, "today" - dnešní, "yesterday" včerejší
Range = yesterday

# Úroveň podrobnosti, "Low" - nízká, "Med" - střední, "High" - vysoká
Detail = Low</pre>

<p>Jelikož Logwatch neběží jako démon, nýbrž jako perlový skript spouštěný Cronem v určitou dobu, je možné snadno ovlivnit, kdy a jak často budete e-maily dostávat. Toto nastavení naleznete v případě distribuce Debian v souboru <code>/etc/cron.daily/00logwatch</code>.</p>

<h5>Zablokování konkrétního skriptu</h5>

<p>Může se stát, že určité typy informací nechcete dostávat vůbec. V takovém případě se vám může hodit způsob, jak zablokovat určitý skript, který tyto informace generuje. Za tímto účelem se podívejte do hlavního konfiguračního souboru, <code>/etc/logwatch/conf/logwatch.conf</code>. Pokud ho v tomto adresáři nemáte, překopírujte si jej z <code>/usr/share/logwatch/default.conf</code>. V tomto souboru nalezněte následující řádku:</p>

<pre>Service = All</pre>

<p>Tato řádka sice povoluje všechny služby, ovšem s výjimkou těch, které deaktivujete později. Pod tuto řádku tedy přidejte řádku se stejnou volbou, avšak minusem před názvem konkrétní služby, kterou chcete zakázat. Kupříkladu, pokud byste takto chtěli zakázat skript „amavis“, zapsali byste toto:</p>

<pre>Service = "-amavis" </pre>

<h5>Konfigurace konkrétního skriptu</h5>

<p>Jednotlivé skripty mají své konfigurační soubory, a to dokonce dvojího rázu. První je nastavení souborů s logy, ve kterých se budou příslušné záznamy vyhledávat. Toto nastavení by mělo být uloženo do <code>/etc/logwatch/conf/logfiles</code>, přičemž konkrétní konfigurační soubor si můžete překopírovat z výchozí konfigurace v <code>/usr/share/logwatch/default.conf/logfiles</code> a upravit. Jméno souboru odpovídá názvu konfigurovaného skriptu.</p>

<p>Skripty však také mohou mít svoje parametry, které upravují jejich činnost, resp. informace, které v e-mailech dostáváte. Pro toto nastavení je vhodné místo v adresáři <code>/etc/logwatch/conf/services</code>, kam příslušný konfigurační soubor skriptu překopírujte z <code>/usr/share/logwatch/default.conf/services</code>. Tyto soubory jsou bohatě zdokumentované, včetně příkladů použití jednotlivých voleb.</p>

<h5>Pár slov na závěr</h5>

<p>Logwatch je nejčastěji používaným nástrojem pro sledování logů, a to z dobrého důvodu. Zasílá zprávy s přehledem událostí spíše než jednotlivé řádky z logů. Nabízí široké možnosti úprav konfigurace i rozšíření jeho záběru. Ale ať už se rozhodnete použít jakýkoliv nástroj, klíčové pro správu jakéhokoliv serveru je logy skutečně sledovat, najít si čas a procházet je. Máte tak šanci odhalit skrytý problém, podezřelou aktivitu či průnik útočníka. Máte-li problém s délkou zpráv, určitě věnujte čas úpravě konfigurace zvoleného nástroje, abyste dostávali zprávy pouze s těmi informacemi, které jsou pro vás zásadní. Určitě není dobře, pokud vám přijde každý den z každého spravovaného serveru 50 kB velký e-mail, kde pak pouze „vyzobáváte“ to, co je pro vás skutečně podstatné.</p>

http://logcheck.org/ Logcheck – stránka projektu
http://www.regularnivyrazy.info/regularni-vyrazy-zaklady.html Miroslav Pecka, Základy regulárních výrazů
http://www.regularnivyrazy.info/shrnuti-syntaxe.html Miroslav Pecka, Shrnutí syntaxe regulárních výrazů
http://cs.wikipedia.org/wiki/Regul%C3%A1rn%C3%AD_v%C3%BDraz Wikipedie (CZ), Regulární výraz</pre>
http://www.ubuntugeek.com/how-to-setup-logwatch-on-ubuntu-desktopserver.html How to setup Logwatch on Ubuntu Desktop/Server
http://www.regularnivyrazy.info/regularni-vyrazy-zaklady.html Miroslav Pecka, Základy regulárních výrazů
http://www.regularnivyrazy.info/shrnuti-syntaxe.html Miroslav Pecka, Shrnutí syntaxe regulárních výrazů
http://cs.wikipedia.org/wiki/Regul%C3%A1rn%C3%AD_v%C3%BDraz Wikipedie, Regulární výraz
http://swatch.sourceforge.net/ Swatch
