<h1>Tor</h1>

<h2>Tor na serveru</h2>

<h3>Úvod</h3>

<p>Tor je anonymizační nástroj. Jeho název je zkratkou pro „The onion router“, tedy „cibulový“ router. Zjednodušeně, pracuje tak, že náhodně vybere několik uzlů z Tor sítě a vytvoří z nich „obvod“ (circuit), přes který posílá šifrovaně veškerou komunikaci. Každý z uzlů tuší pouze, ze kterého uzlu a na který další uzel data tečou. Nedokáží odhadnout původního odesílatele a ani příjemce. Díky šifrování také netuší, jaká data vlastně přepravují.</p>

<p>Způsob šifrování se inspiroval cibulí - jedná se o „vrstvené“ šifrování. Jednotlivé uzly vždy svým klíčem paket dešifrují a odešlou dalšímu uzlu, který proceduru opakuje. Konečným bodem komunikace je výstupní uzel (exit node), kde se paket dešifruje úplně (odloupne se poslední vrstva „cibule“) a odešle. Odpověď na něj se pak pošle sítí zpět. Obvod jako takový se samozřejmě čas od času mění, takže nová spojení pak chodí jinudy.</p>

<p>Tor má však jednu vlastnost navíc. Dokáže anonymizovat nejenom komunikaci směrem „ven“, tedy do internetu, ale také komunikaci směrem „dovnitř“. Server připojený k Tor síti může anonymizovat některou svou běžící službu a nabídnout ji členům Tor sítě. Tato „vnitřní“ síť se běžně nazývá „darknet“.</p>

<p>Na anonymizaci se nelze spoléhat 100%, což jednak osvětlí hrozby uvedené níže, a jednak to říká i samotný Tor, který při startu vypisuje hlášku:</p>

<pre>This is experimental software. Do not rely on it for strong anonymity.</pre>

<p>Tato hláška říká, že byste měli považovat Tor za experimentální software a nespoléhat na něj jako na poskytovatele silné anonymity. Jinými slovy, určitě je třeba zvážit, jakým způsobem a k čemu budete Tor využívat, stejně jako rizika z toho vyplývající.</p>

<p>Na závěr úvodu je třeba zmínit, že Tor není jediná služba podobného typu. Anonymizačních služeb a sítí existuje samozřejmě více.</p>

<h3>Možnosti nasazení Toru na server</h3>

<p>Tor je svobodný software napsaný v jazyce C a šířený pod BSD licencí. Je možné jej nasadit nejenom jako klienta, který vám umožní brouzdat po webu anonymně nebo objevovat temná zákoutí darknetu, ale je také možné jej nasadit i na server, a to hned čtyřmi způsoby.</p>

<p>První možností je vytvořit si <em>Tor relay</em>, tedy „zapojit“ váš server do sítě Tor, aby přes něj mohla téct data uživatelů a anonymita sítě jako takové mírně vzrostla. Zde máte dvě možnosti - buď vytvoříte pouze průchozí uzel, přes který budou data téct, ale který nebude sloužit jako výstupní uzel (<em>exit relay</em>), nebo vytvoříte uzel, který bude sloužit i jako výstupní.</p>

<p>Seznam Tor uzlů je veřejný - pokud se tedy připojíte k síti Tor (jako relay), zařadí se váš server automaticky do tohoto seznamu. To vyplývá ze samotného pricipu sítě - klient potřebuje v první řadě seznam uzlů, aby byl schopen vytvořit obvod. Pokud se vám toto nezamlouvá, stále můžete vytvořit „tichý“ uzel (<em>bridge relay</em>), který se nikde zveřejňovat nebude. Díky tichým uzlům pak může Tor využívat i uživatel připojený přes ISP, který Tor jako takový blokuje.</p>

<p>Poslední variantou je možnost anonymizovat některou službu, která běží na vašem serveru (webový server, apod.), a vytvořit tzv. <em>hidden service</em> (skrytou službu). Klienti Tor sítě pak k této službě budou moci přistupovat, aniž by tušili, kde se server nachází, nebo aniž by váš server měl šanci zjistit, kým je vlastně využíván. Pro tuto možnost využití Toru nepotřebujete, aby váš server pracoval jako relay.</p>

<h3>Hrozby spojené s Torem</h3>

<p>Jelikož Tor je jeden z nejpoužívanějších anonymizačních nástrojů, čelí celé řadě hrozeb. Ačkoliv se uživatelské stránce věci nechci příliš věnovat vzhledem k povaze seriálu, přesto si dovolím hlavní body hrozeb použití Toru rozebrat, a to včetně hrozeb z pohledu uživatele (některé z nich jsou relevantní i pro správce serverů, zejména pak správce nějaké „skryté služby“).</p>

<h4>Hrozby z pohledu uživatele</h4>

<p>Zásadní problémy Toru jsou dvě věci. Tou první je fakt, že Tor neřeší anonymitu samotných aplikací. To znamená, že Tor může fungovat bezchybně, ale aplikace (např. webový prohlížeč) ochotně prozradí vaši skutečnou IP adresu (za tímto účelem lze v případě webového prohlížeče použít skriptovací jazyky a „rozšiřující“ technologie jako Java, JavaScript, Flash, apod.). Může také docházet k „prosakování“ citlivých informací jako např. názvy navštívených webů, které bude špatně nastavená (nebo špatně napsaná) aplikace získávat z místního DNS resolveru, který se bude nejspíše ptát DNS serverů vašeho poskytovatele.</p>

<p>Druhým zásadním problémem je vztah anonymity a bezpečnosti. Tor řeší anonymitu (v rámci možností), ale neřeší bezpečnost. Používání Toru vás jednoznačně vystavuje hrozbám spojeným s výstupními uzly. Ty totiž mají kontrolu nad vaší komunikací. Mohou vás šmírovat, zaznamenávat všechna hesla posílaná v plain textu (což se v minulosti dělo a může se kdykoliv dít znovu) a mohou realizovat všemožné MITM (man-in-the-middle) útoky.</p>

<p>Očividnou hrozbou je pak samotné chování uživatele, jako např. podepsání příspěvku nebo specifický styl psaní, který je možné porovnat s dřívějšími příspěvky, a dopátrat se vaší IP adresy z doby, kdy jste daný web navštěvovali bez použití Toru.</p>

<p>Trošku pokročilejší hrozbou je pak korelační analýza, která může na základě časových a jiných údajů identifikovat uživatele, má-li útočník pod kontrolou vstupní a výstupní uzel (nebo přístup k datům, která k nim tečou).</p>

<p>Samotné prohlížeče dnes představují velký problém, jelikož o sobě prozrazují příliš mnoho informací. Unikátní nebo méně obvyklé nastavení prohlížeče vás může identifikovat nebo vaší identifikaci napomoci. Jedná se o tzv. „browser fingerprinting“. Z tohoto důvodu se tedy často nedoporučuje používat stejný prohlížeč pro normální brouzdání webem a pro brouzdání prostřednictvím Toru.</p>

<p>Řada webů dnes využívá komponenty od Googlu či od Facebooku, čímž těmto společnostem dává možnost analyzovat pohyb uživatelů po webu. Navštěvujete-li tedy stejné stránky stejným způsobem (nebo hůř - se stejným prohlížečem) bez ohledu na použití Toru, je možné, že některá z těchto firem si vaši identitu propojí.</p>

<h4>Hrozby z pohledu správce serveru</h4>

<p>Osobně vidím z pohledu správce dva problémy při použití Toru. První je možnost zařazení Tor uzlu do nejrůznějších blacklistů. To může být způsobeno jednak tím, co se přes váš server posílá (máte-li uzel s povoleným výstupem), a jednak jistým „proaktivním“ přístupem některých subjektů, které plošně blokují nebo zařazují do blacklistů IP adresy Tor uzlů bez ohledu na to, jestli se dané počítače něčeho skutečně dopustí nebo nikoliv.</p>

<p>Nebývá neobvyklé, že se zakáže uživatelům přístup nebo možnost přispívání, pokud přicházejí ze sítě Tor. Horší je to pak s blacklisty, které jsou používány na úrovni zpracování pošty pro boj se spamem. Pokud tedy na stejné IP adrese provozujete poštovní server, můžete se na nějaký z blacklistů dostat a mít pak problém s doručováním pošty.</p>

<p>Druhým možným problémem může být reakce policie na nějaký incident, který zapříčinil uživatel Toru prostřednictvím vašeho serveru (týká se samozřejmě výstupních uzlů). Nejedná se pouze o to, že se můžete stát předmětem vyšetřování (jelikož je to váš server), ale také o to, co se stane s příslušným serverem a oblastí jeho uložení. Stále mám v živé paměti zátah, při kterém slovenští policisté zabavili 10 serverů jisté webhostingové společnosti, a úspěšně tak „odpojili“ cca 3500 webů (souvislost s Torem to nemělo, ale problém to jistě ilustruje). Určitě si tedy rozmyslete, kde budete případný výstupní uzel provozovat, aby případný zátah a konfiskace serveru nevyřadila důležité služby. Stejně tak důrazně doporučuji informovat dotčeného poskytovatele (serverhousingu, VPS, zaměstnavatele, apod.).</p>

<p>Jelikož řada poskytovatelů (serverhousingu, VPS, apod.) dnes vydává podmínky, ve kterých činí zákazníky odpovědné za škody, které vzniknou v souvislosti s jimi používanou službou (bez ohledu na to, zda-li ji způsobil klient, útočník nebo někdo úplně jiný), doporučuji si znovu pročíst příslušné podmínky a rozmyslet se, popřípadě to s příslušným subjektem probrat i v této rovině.</p>

<h3>Závěr</h3>

<p>Tor je nástrojem, který poskytuje uživatelům jistou míru anonymity, stejně jako možnost obejít vládní či korporátní cenzuru internetu. Podobně jako jakýkoliv jiný nástroj je možné Tor využít jak k etickému konání, tak k neetickému (potažmo také k nezákonnému).</p>

<p>Jak už jsem zmínil v úvodu, způsob použití Toru je třeba zvážit. Zde zmíněný výčet hrozeb jistě není úplný, ať už proto, že jsem na něco zapomněl já, nebo tím, že ne všechny hrozby byly dosud objeveny.</p>

<h2>Skrytý server pomocí Toru</h2>

<h3>Úvod</h3>

<p>Skrytá služba (hidden service) je služba běžící na vašem serveru, anonymizovaná (a dostupná) prostřednictvím Toru. Obecně se může jednat o jakoukoliv službu, nemusí to nutně být zrovna webový server, i když ten to bývá nejčastěji. Váš server získá určitý název v podobě „domény“ druhého řádu s TLD <code>.onion</code>, která funguje pouze v rámci Toru. Prostřednictvím tohoto názvu se pak budou k vašemu serveru moci připojit klienti. Jak konkrétně skryté služby fungují, se můžete dozvědět.</p>

<p>Jako úplně první krok, ještě před samotnou anonymizací nějaké služby, bych doporučoval zvážit, čeho se snažíte dosáhnout, zda je použití Toru skutečně vhodné, jaké jsou jeho nevýhody a slabiny apod. Můžete samozřejmě prostřednictvím Toru zpřístupnit nějakou všeobecně dostupnou službu jako svůj osobní blog (pak vás případná ztráta anonymity nemusí trápit), nebo vytvořit nějakou službu dostupnou jen prostřednictvím Toru.</p>

<p>Když už jsem se dotkl ztráty anonymity, doporučuji se také pečlivě zamyslet nad tím, jaký dopad by na vás tato ztráta měla, a zařídit se podle toho. Nechci se vzhledem k minulému dílu příliš opakovat, ale tvůrci Toru jej v současné době stále považují za experimentální software, u kterého byste se neměli vyloženě spoléhat na zachování anonymity.</p>

<h3>Volba softwaru pro skrytý server</h3>

<p>Máte-li představu, jakou službu budete anonymizovat, zůstává zásadní otázkou, jaký konkrétní software byste měli použít. Osobně doporučuji použít takový, který klade důraz na bezpečnost a který dobře znáte (a tudíž jej umíte dobře nastavit).</p>

<p>To platí pro veškerý nasazovaný software. Mějte na paměti, že nasazení blogu na platformě Wordpress představuje nasazení nejenom webového serveru, ale i PHP interpretu, databáze MySQL a samotného Wordpressu. Zabezpečení a pravidelné aktualizace je pak třeba vztáhnout na všechny tyto komponenty.</p>

<h3>Instalace a nastavení Toru</h3>

<p>Samotná instalace Toru je velmi jednoduchá – postačí nainstalovat balíček s názvem tor, což lze v Debianu provést takto:</p>

<pre>aptitude install tor</pre>

<p>Toru trvá nějakou dobu, než sestaví funkční okruh. Na rozdíl od většiny ostatních služeb tedy nezačne fungovat okamžitě, ale až po nějaké době. Průběh můžete sledovat v logu (<code>/var/log/tor/log</code>). Až se Toru podaří sestavit okruh, uvidíte tyto hlášky:</p>

<pre>[notice] Tor has successfully opened a circuit. Looks like client functionality is working.
[notice] Bootstrapped 100%: Done.</pre>

<p>Takto by však Tor fungoval pouze jako klient. Samotné vytvoření skryté služby vyžaduje úpravu konfigurace Toru, která je uložena v souboru <code>/etc/tor/torrc</code>. Definice skryté služby může vypadat takto:</p>

<pre>HiddenServiceDir /var/lib/tor/sluzba1/
HiddenServicePort 80 127.0.0.1:80

HiddenServiceDir /var/lib/tor/sluzba2/
HiddenServicePort 80 127.0.0.2:80
HiddenServicePort 22 127.0.0.2:22</pre>

<p>V tomto případě je naznačeno, jak vytvořit více než jednu službu a více než jeden port. Jádro pro nastavení skryté služby představují dva kroky:</p>

<ul>
<li>
<p>určení adresáře pro uložení důležitých informací o službě, jako např. soukromý klíč (volba <code>HiddenServiceDir</code>)</p>
</li>
<li>
<p>určení cílového (kde bude služba nabízena klientům přes Tor) a zdrojového (kde služba běží) portu pro nabízenou službu (volba <code>HiddenServicePort</code>) – těch může následovat více</p>
</li>
</ul>

<p>Pokračovat byste měli restartem Toru:</p>

<pre>/etc/init.d/tor restart</pre>

<p>Adresáře ani soukromé klíče není třeba vytvářet, vše bude vytvořeno automaticky po restartu Toru, včetně vygenerování jména serveru – to pak může vypadat třeba takto: <code>m6ig2ux7qkmldzsm.onion</code>. Každá skrytá služba představuje jedno (vygenerované) jméno, kterému pak může příslušet jeden nebo více portů.</p>

<p>Pokud se podíváte do vytvořeného adresáře pro vaši novou službu, měli byste v něm objevit soubor <code>hostname</code> s názvem vaší služby. Název je odvozen ze soukromého klíče, který je k dispozici ve stejném adresáři, v souboru <code>private_key</code>. Soubor se soukromým klíčem doporučuji zazálohovat (pokud nechcete generovat nový název po případné ztrátě dat) a chránit proti přečtení nepovolanou osobou (má-li někdo váš privátní klíč, může se vydávat za váš server).</p>

<p>Na serveru s Torem je třeba zajistit, aby serverový čas alespoň přibližně odpovídal. Pokud budou systémové hodiny hodně mimo, Tor nemusí být schopný vytvořit okruh.</p>

<h3>Bezpečnost serveru</h3>

<p>Co se týče bezpečnosti serveru, na kterém budete provozovat skrytou službu, platí všechny klasické poučky a pravidla. Skryté služby zabezpečte tak, jako by byly vystaveny internetu. Vedle toho doporučuji zvážit, jaké služby budete lidem nabízet. Budete-li uživatelům umožňovat ukládat na server nějaké materiály (od diskusních příspěvků přes články až po obrázky a všemožné soubory), je vysoce pravděpodobné, že se na vašem serveru časem objeví nějaký nelegální materiál. I když toto samozřejmě platí i v případě serverů dostupných z internetu, řekl bych, že tady je to malinko pravděpodobnější.</p>

<p>Kromě pravidelné aktualizace a sledování bezpečnostních hlášení vaší distribuce doporučuji navíc sledovat dění kolem Toru jako takového.</p>

<h3>Zachování anonymity</h3>

<p>Zachování anonymity je mnohem větší problém. Vhodné nastavení služby, včetně omezení na lokální smyčku (<code>127.0.0.1</code>), nemusí stačit (a nejspíše nestačí). Některý serverový software může sdělovat IP adresu serveru nebo poskytovat jiné prozrazující informace, a to buď na regulerní, nebo na podvržené požadavky. Stejně tak, pokud budete provozovat nějakou webovou aplikaci, jakýkoliv úspěšný útok na ni, který povede ke spuštění útočníkova kódu, může IP adresu serveru odhalit.</p>

<p>Uživatele (nebo aplikaci běžící pod určitým uživatelem) je možné izolovat z hlediska sítě tak, aby mohl přistupovat pouze k Toru a nikam jinam, a sice pomocí modulu Netfilteru <code>owner</code>, který umožňuje vytvářet filtrovací pravidla vztažená na uživatele, takto:</p>

<pre>iptables -I OUTPUT -m owner --uid-owner uzivatel -j REJECT
iptables -I OUTPUT -d 127.0.0.1 -p tcp --dport 9050 -m owner --uid-owner uzivatel -j ACCEPT</pre>

<p>Výše uvedené příkazy zařadí dvě pravidla do firewallu, první z nich zakáže uživateli <em>uzivatel</em> odesílat pakety kamkoliv, včetně místních služeb. Druhé pravidlo pak povolí uživateli <em>uzivatel</em> přístup k Toru (<code>127.0.0.1:9050</code>). Tyto dva příkazy se hodí pro zařazení do běžícího firewallu (pravidla se díky parametru <code>-I</code> vkládají vždy na začátek řetězu <code>OUTPUT</code>, tudíž druhé pravidlo se stane prvním, jelikož se přidá na začátek). Pokud firewall stavíte, bude se vám hodit tato syntax (pravidla se přidají na konec řetězce <code>OUTPUT</code>):</p>

<pre>iptables -A OUTPUT -d 127.0.0.1 -p tcp --dport 9050 -m owner --uid-owner uzivatel -j ACCEPT
iptables -A OUTPUT -m owner --uid-owner uzivatel -j REJECT</pre>

<p>Toto řešení zabrání tomu, aby aplikace běžící pod daným uživatelem hovořily s někým jiným než s Torem (vyřeší se tím např. problémy s DNS leaky). Slabina tohoto řešení ovšem spočívá v tom, že i takto omezený uživatel může stále velmi snadno získat IP adresu libovolného síťového rozhraní, a poslat ji přes Tor útočníkovi.</p>

<p>Ideálním řešením pro server by byla izolace poskytované služby (nebo klienta) na samostatném (fyzickém nebo alespoň virtuálním) serveru umístěném v privátní síti (na síťových rozhraních pak nebudou veřejné IP adresy). Mezi ním a dalším serverem, kde poběží Tor, měl být firewall, který serveru poskytujícímu dané služby umožní komunikovat pouze s Torem na portu 9050.</p>

<h4>Fyzická bezpečnost</h4>

<p>Je jasné, že výše uvedená opatření nijak neovlivní situaci, kdy se útočník dostane k serveru fyzicky. Ať už používáte Tor jako klienta, nebo jako prostředníka pro poskytování skryté služby, bude na daném stroji uloženo mnoho dat, která souvisí s používáním Toru (v případě serveru data, která nabízíte, nebo data, která si u vás ukládají vaši uživatelé; v případě Tor klienta cache a historie prohlížeče, stažené soubory apod.). Pokud nechcete, aby se k těmto datům někdo dostal, budete se muset zaměřit i na fyzickou bezpečnost (připomínám, že tato kniha se fyzickou bezpečností a souvisejícím diskovým šifrováním zabývala, a to v kapitole <em>Šifrování s dm-crypt/LUKS</em>{link:"Správa disků":"Šifrování s dm-crypt/LUKS"}).</p>

<h3>Závěr</h3>

<p>Na závěr nemohu nezopakovat dvě podstatné věci z úvodu. V první řadě doporučuji promyslet, co budete přes Tor nabízet, jak, komu a jaké to pro vás bude mít důsledky. Druhým mým doporučením je zařadit do vašich krizových scénářů nejenom možnost, že server jako takový bude kompromitován, ale že bude kompromitována i jeho identita.</p>

<h2>Tvorba Tor relaye</h2>

<p>Minulé dva díly představily anonymizační nástroj Tor a jeho možné nasazení při tvorbě anonymizovaného serveru. Dnes vám ukážu, jak vytvořit vlastní Tor relay (resp. Tor server).</p>

<h3>Úvod</h3>

<p>Tor relay, nebo také Tor server, představuje uzel v Tor síti. Tyto uzly jsou používány klienty, kteří z nich vytvoří tzv. okruh, přes který komunikují. Tento okruh se tvoří náhodně a pravidelně se mění. Čím více má Tor síť uzlů, tím lépe je na tom s anonymitou.</p>

<h4>Druhy Tor serverů</h4>

<p>Existují tři druhy Tor serverů – prostředník (middle relay), výstupní uzel (exit relay) a most (bridge). Prostředník doručuje zašifrované pakety z jednoho Tor uzlu na jiný. Výstupní uzel obsluhuje požadavky „za“ klienty, tedy dešifruje příslušný paket, pošle jej do internetu a odpověď pak pošle okruhem klientovi zpět. Tor servery se po svém spuštění zařadí do Tor „adresáře“, který představuje seznam dostupných Tor serverů. Tento seznam je veřejný, což umožňuje odpůrcům Toru, aby zakazovali komunikaci klientů s těmito servery. Most (bridge) představuje Tor server, který do veřejného adresáře zařazen není. Mosty tedy mohou být použity těmi, jejichž ISP nebo vláda použití Toru blokuje, aby toto blokování mohli obejít.</p>

<h4>Nasadit Tor server, nebo ne?</h4>

<p>Vytvoření Tor serveru je třeba pečlivě zvážit, neboť může mít za určitých podmínek pro jeho provozovatele negativní následky. IP adresa serveru se může objevit v některých blacklistech, je-li Tor server zařazen ve veřejném „adresáři“. V závislosti na tom, jakou výstupní politiku (exit policy) uplatníte, se může váš server stát i zdrojem podezřelé (nebo přímo nelegální) komunikace (platí pro výstupní uzel, který vyřizuje požadavky „za“ klienty). Může se tedy stát, že se stane váš server, nebo přímo vy, objektem policejního vyšetřování nebo případných žalob apod. Viz odkazy pod kapitolou. V souvislosti s právními otázkami si můžete také projít právní FAQ o Toru od EFF (odkazy naleznete pod kapitolou).</p>

<p>Před tím, než Tor server nasadíte, určitě o tom doporučuji informovat v první řadě správce sítě (nebo ISP), popřípadě správce serveru či hypervizoru. Informovat byste měli všechny, kteří mohou být při případném maléru nějakým způsobem postiženi (zabavení serveru policií apod.). Uvažte také, na jakém serveru budete Tor provozovat, je-li jen váš, nebo zda jej s někým sdílíte (virtuální servery). Rozhodně by to neměl být jakýkoliv produkční či korporátní server. Ideálně by to měl být váš (pokud možno fyzický) server.</p>

<p>Doporučuje se také na IP adrese Tor serveru zřídit webový server a vystavit na něm stránku, která informuje jeho návštěvníky, že se jedná o Tor server. Obsah takové stránky můžete čerpat z odkazů pod kapitolou.</p>

<h3>Instalace</h3>

<p>Instalace představuje nainstalování příslušného balíčku s Torem, což v Debianu provedete takto:</p>

<pre>aptitude install tor</pre>

<h3>Konfigurace</h3>

<p>Nastavení Toru je klíčové. Budete-li tvořit Tor server, rozhodne právě jeho konfigurace o tom, jaký typ (viz výše a níže) postavíte. Konfigurační soubor byste měli najít v <code>/etc/tor/torrc</code>. Dostupných voleb má Tor značné množství, zde budou probrány jen ty nejpodstatnější (o ostatních volbách se dozvíte z manuálové stránky). Základem pro funkci serveru je volba <code>ORPort</code>, která určuje port, který bude ohlášen klientům nebo jiným Tor serverům:</p>

<pre>ORPort 9001</pre>

<p>Název může mít 1 až 19 znaků a musí být složen pouze z čísel a písmen. Pokud má váš server více IP adres, můžete definovat, na které IP adrese bude Tor poslouchat:</p>

<pre>ORListenAddress 1.2.3.4</pre>

<p>Je také třeba definovat jednoznačný název serveru v parametru <code>Nickname</code> (pozor, nejedná se o DNS jméno, ale nějaký název, který si vy vymyslíte):</p>

<pre>Nickname mujtorserver</pre>

<p>Není nutné, ale je doporučeno vytvořit i kontaktní informaci, aby vás mohli správci Toru (nebo kdokoliv jiný) kontaktovat. Mějte na paměti, že tuto e-mailovou adresu mohou z adresáře Tor serverů vyzobat roboti spammerů:</p>

<pre>ContactInfo Jan Novák &lt;novak AT example dot org&gt;</pre>

<p>Je také doporučeno, abyste kromě funkce Tor uzlu zprovoznili ještě zrcadlo adresářového serveru, který předává klientům informace o Tor serverech. Toho docílíte definováním portu pro distribuci adresářových informací:</p>

<pre>DirPort 9030</pre>

<p>Chcete-li, aby Tor na vašem serveru běžel pouze jako server a nikoliv ještě navíc v režimu klienta, nastavte klientský port na nulu:</p>

<pre>SocksPort 0</pre>

<p>Nemáte-li k dispozici neomezený traffic, můžete využít volby pro řízení datového toku. Specifikujte průměrnou hodnotu datového toku a hodnotu náhlé potřeby (burst):</p>

<pre>BandwidthRate  100KB
BandwidthBurst   1MB</pre>

<p>Hodnoty jsou v bytech (nikoliv v bitech). Minimum pro průměrnou hodnotu (<code>BandwidthRate</code>) je 20 KB, výchozí hodnota je 5 MB. Můžete také specifikovat strop, tedy datový limit, po kterém Tor server přestane akceptovat nová spojení a vytváření nových okruhů. V tomto případě je třeba definovat hodnotu limitu (v bytech) a údobí, za které se doba počítá, např:</p>

<pre>AccountingMax 10 GB
AccountingStart week 2 13:00</pre>

<p>Výše uvedený příklad bude za datový limit považovat 10 GB, přičemž počítat začne týdně (<code>week</code>), vždy v úterý (číslo <code>2</code>), a to ve 13:00.</p>

<p>Tolik k obecným volbám. Následují specifické volby nutné pro konkrétní typ Tor serveru, který se rozhodnete provozovat.</p>

<h4>Vytvoření prostředníka (middle relay)</h4>

<p>Prostředník je de facto uzel, který neakceptuje odchozí požadavky. Chcete-li vytvořit prostředníka, postačí nastavit odchozí politiku (exit policy) takto:</p>

<pre>ExitPolicy reject *:*</pre>

<p>Tato odchozí politika bude odmítat veškeré pokusy o odchozí spojení.</p>

<h4>Vytvoření výstupního uzlu (exit relay)</h4>

<p>Zatímco prostředník odchozí komunikaci zcela zakazuje, výstupní uzel by ji naopak měl povolit. Je samozřejmě možné specifikovat, na jaké porty, popřípadě na jaké IP adresy je možné přistupovat, a kam naopak není. Tuto odchozí politiku je možné specifikovat direktivou <code>ExitPolicy</code>. Ta může obsahovat jedno nebo více pravidel oddělených čárkou (pravidla začínají klíčovým slovem <code>accept</code> nebo <code>reject</code>, za ním pak následuje specifikace IP adres a portů). Pravidla se zpracovávají od prvního k poslednímu. Uvažte následující dva příklady:</p>

<pre>ExitPolicy accept *:80,accept *:443,reject *:*
ExitPolicy reject *:25,reject *:465,accept *:*</pre>

<p>První příklad definuje velmi restriktivní politiku, která povoluje pouze HTTP a HTTPS (porty 80 a 443), jinou komunikaci nepovoluje. Druhý příklad ukazuje relevantně benevolentní politiku, kde je povoleno vše kromě portů 25 a 465, které odpovídají protokolu SMTP a jeho SSL variantě.</p>

<p>Privátní rozsahy a veřejnou IP adresu vašeho serveru není potřeba explicitně blokovat, jelikož jsou blokovány zcela automaticky. Pokud se vám takové chování nezamlouvá, nastavte volbu <code>ExitPolicyRejectPrivate</code> na hodnotu 0 a specifikujte odchozí politiku ručně, podle svých představ.</p>

<h4>Vytvoření mostu (bridge)</h4>

<p>Most je charakteristický tím, že na rozdíl od ostatních typů Tor serverů není automaticky zařazen do veřejného seznamu. Pokud by vás zajímal seznam jako takový, můžete se na něj podívat ve webové podobě MARK. Nechcete-li, aby byl váš server veřejně zmiňován, vložte do konfiguračního souboru Toru následující řádek:</p>

<pre>BridgeRelay 1</pre>

<p>Vytváříte-li most, nezapomeňte upravit také výstupní politiku (viz vytvoření výstupního uzlu a prostředníka výše).</p>

<p>I když váš server nebude zmiňován veřejně, informace o něm bude stále odesílána, konkrétně pak na seznam mostů. Ten je, jako celek, neveřejný. Zájemci však mohou získat adresy některých mostů přes <em>bridges.torproject.org</em></p>

<h4>Vytvoření soukromého, tajného serveru</h4>

<p>Pokud nechcete, aby se informace o vašem serveru dostala na jakýkoliv seznam, včetně seznamu mostů, můžete publikování zakázat následující řádkou:</p>

<pre>PublishServerDescriptor 0</pre>

<p>Aby měl takový server smysl, měl by jej samozřejmě někdo využívat. Je tedy třeba nějakým způsobem dopravit informaci o jeho existenci (tj. alespoň IP adresu) jeho uživatelům.</p>

<h3>Kontrola funkčnosti serveru</h3>

<p>Po úpravě konfiguračního souboru Tor restartujte:</p>

<pre>/etc/init.d/tor restart</pre>

<p>Pokud se vám podařilo Tor server korektně nastavit a vámi nastavené porty Toru jsou zvenčí přístupné, měli byste během 20 minut objevit v logu Toru následující hlášku:</p>

<pre>Self-testing indicates your ORPort is reachable from the outside. Excellent.</pre>

<p>Pokud ji neobjevíte, zkontrolujte firewall a konektivitu.</p>

<h3>Bezpečnost Tor serveru</h3>

<p>Abyste zajistili anonymitu klientům sítě Tor, projděte si následující body (a související odkazy pod kapitolou):</p>

<ul>
<li>
<p>server pečlivě zabezpečte (bezpečnost byla v tomto seriálu podrobně probírána)</p>
</li>
<li>
<p>serverový software i Tor pravidelně aktualizujte</p>
</li>
<li>
<p>šifrujte swap a pokud možno šifrujte celý systém (jak na to v Linuxu viz dřívější díly seriálu)</p>
</li>
<li>
<p>zálohujte a chraňte obsah <code>/var/lib/tor/keys</code> – kompromitace souborů s klíči umožní útočníkům dešifrovat komunikaci procházející vaším serverem</p>
</li>
<li>
<p>pokud neprovozujete webový server, nastavte <code>ORPort</code> na 443 a <code>DirPort</code> na 80</p>
</li>
<li>
<p>minimalizujte logování na serveru (ideálně zrušte logy úplně)</p>
</li>
<li>
<p>zvýšit bezpečnost můžete provozem Toru na virtuálním serveru nebo v chrootu</p>
</li>
</ul>

<h4>Tor a firewall</h4>

<p>Nastavení odchozí politiky a síťový provoz Toru můžete upravovat a omezovat pomocí linuxového firewallu. Jelikož Tor běží pod konkrétním uživatelem, můžete jej omezit pomocí modulu <code>owner</code>, což bylo naznačeno i s příkladem v předchozí kapitole{link:"Tor":"Skrytý server pomocí Toru"}.</p>

<h3>Závěr</h3>

<p>Na závěr znovu připomínám, co jsem již zmínil v úvodu. Provoz Tor serveru může mít v závislosti na jeho nastavení jisté negativní následky, se kterými byste měli počítat a být na ně připraveni. Je smutným faktem, že Tor jako takový je využíván nejenom etickými způsoby (např. k překonání cenzury), ale také k nejrůznějším neetickým a nezákonným účelům. To je ale z podstaty věci neřešitelný problém. Faktem zůstává, že pro řadu lidí, a to nejen v zemích s vládní cenzurou (Čína, Írán apod.), má Tor obrovský význam. A čím více (důvěryhodných) Tor serverů bude, tím silnější anonymitu a lepší službu bude Tor svým uživatelům poskytovat.</p>


http://en.wikipedia.org/wiki/Category:Anonymity_networks Wikipedie, kategorie Anonymity networks
https://www.torproject.org/docs/hidden-services.html.en Tor: Hidden Service Protocol
https://www.torproject.org/docs/tor-hidden-service.html.en Configuring Hidden Services for Tor
https://www.torproject.org/ Web projektu Tor
https://www.torproject.org/about/overview.html.en Obecný popis Toru a jeho možností
https://www.torproject.org/docs/documentation.html.en Dokumentace Toru
https://trac.torproject.org/projects/tor/wiki Wiki Toru
http://en.wikipedia.org/wiki/Tor_(anonymity_network) Článek o Toru na anglické Wikipedii
http://cs.wikipedia.org/wiki/Tor_(software) Článek o Toru na české Wikipedii
https://www.eff.org/torchallenge/what-is-tor/ What is Tor (stránky EFF)
https://www.eff.org/torchallenge/legal-faq/ Právní FAQ Toru (stránky EFF)
https://www.torproject.org/docs/tor-doc-relay.html.en Configuring a Tor relay
https://trac.torproject.org/projects/tor/wiki/doc/OperationalSecurity Operational Security
http://www.jwsecure.com/2007/11/21/more-on-tor-directory-servers/ More on Tor Directory Servers
http://en.wikipedia.org/wiki/Internet_censorship_by_country Wikipedia: Internet censorship by country
http://panopticlick.eff.org/ Panoptick, browser fingerprinting
https://www.eff.org/deeplinks/2011/08/why-ip-addresses-alone-dont-identify-criminals Why IP Addresses Alone Don't Identify Criminals
https://gitweb.torproject.org/tor.git/blob_plain/HEAD:/contrib/tor-exit-notice.html Vzor pro Tor exit notice
http://torstatus.blutmagie.de/ Tor Network Status
https://www.torproject.org/docs/tor-doc-relay.html.en#after Co dělat po zprovoznění Tor serverů
https://trac.torproject.org/projects/tor/wiki/doc/OperationalSecurity Tor operational security
