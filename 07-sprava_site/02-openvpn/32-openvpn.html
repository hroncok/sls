<h2>OpenVPN server</h2>

<h3>Úvod do OpenVPN</h3>

<p>OpenVPN je F/OSS nástroj dostupný snad v každé běžné linuxové distribuci, pomocí kterého je možné vytvářet šifrované tunely mezi dvěma (a více) počítači. OpenVPN může fungovat jako klient nebo jako server, podporuje řadu možností zabezpečení a má širokou škálu nastavení. Z tohoto důvodu bývá obtížné sestavit návod pro zprovoznění OpenVPN, neboť možností, co lze s OpenVPN provádět, je nepřeberně mnoho. V tomto seriálu budou prezentovány dvě alternativy, počínaje tou úplně nejjednodušší s obyčejným sdíleným klíčem, která je předmětem tohoto dílu, a konče pokročilejším řešením s certifikáty, více uživateli a směrováním veškeré komunikace přes šifrovaný tunel, které bude předmětem příštího dílu.</p>

<p>Pokud budete chtít zprovozňovat OpenVPN na svém virtuálním serveru, předesílám, že je nutné mít k dispozici jaderný modul "tun".</p>

<h3>K čemu je to dobré?</h3>

TODO link na kapitolu

<p>VPN může být použito k mnoha účelům, z nichž velmi časté je zabezpečené připojení klientů k intranetu firmy či jiné organizace. Jinou možností je pohodlný zabezpečený přístup ke službám serveru, které jsou zvnějšku nepřístupné (z VPN pak třeba můžete k databázi nebo čemukoliv jinému přistupovat přímo, pokud to ve firewallu povolíte). Obvyklým použitím VPN může být i možnost dostat se zvnějšku do domácí sítě, která je třeba za NATem. Pro úplnost dodávám, že některá použití VPN se kryjí s možnostmi SSH - v rámci SSH je totiž také možné vytvářet šifrované tunely (viz předchozí díly seriálu).</p>

<h3>Jednoduché propojení dvou počítačů</h3>

<p>Předesílám, že aby bylo propojení dvou počítačů možné, musí na sebe "vidět". To znamená, že alespoň jeden z nich musí mít veřejnou IP adresu nebo musí být oba ve stejné síti. Pokud jsou oba dva za NATem, ale každý v jiné síti, nebude vám tento návod fungovat. Pokud chcete OpenVPN využívat k přístupu do domácí sítě, která je za NATem, jde to samozřejmě také, ale pouze pokud máte k dispozici nějaký stroj s veřejnou (a pokud možno i statickou) IP adresou. Serverem je vždy stroj s veřejnou a statickou IP adresou. Klientem pak může být i stroj za NATem, na tom nezáleží.</p>

<p>Jako úplně první krok si po instalaci OpenVPN na oba počítače nechte vygenerovat statický klíč, který bude sloužit k zabezpečení vaší komunikace. To můžete učinit následujícím příkazem:</p>

<pre>openvpn --genkey --secret klic.key</pre>

<p>Tento klíč je nutné zabezpečeně přenést na druhý počítač. Zde zdůrazňuji slovíčko "zabezpečeně", tedy rozhodně ne přes Internet v nešifrované podobě. Následně je třeba vytvořit dva konfigurační soubory, jeden pro server, jeden pro klienta. Server by měl mít následující konfigurační soubor:</p>

<pre>dev tun
ifconfig 192.168.15.1 192.168.15.2
secret klic.key</pre>

<p>Toto je nejjednodušší nastavení, ve kterém jsou zadány pouze nezbytné parametry, přičemž ostatní parametry spojení budou nastaveny dle výchozích hodnot, mj. včetně portu, který má výchozí hodnotu 1194 UDP (tento port musíte povolit na firewallu serveru, alespoň z IP adresy klienta). Parametr <code>ifconfig</code> určuje místní a vzdálenou IP adresu v rámci tunelu (v tomto pořadí). To znamená, že server bude mít v tomto tunelu IP adresu <code>192.168.15.1</code> a klient <code>192.168.15.2</code>. Všimněte si parametru <code>secret</code>, který označuje, kde má OpenVPN hledat soubor se statickým klíčem (ideální je zadat absolutní cestu ke klíči - pokud zadáte relativní cestu, musíte OpenVPN spustit ve správném adresáři, jinak soubor s klíčem nenajde).</p>

<p>Parametr <code>dev</code> označuje typ zařízení pro virtuální síť. Zde máte dvě možnosti: buď zařízení typu <code>tun,</code> nebo zařízení typu <code>tap</code>. Zařízení <code>tun</code> obaluje protokol IP verze 4 nebo 6 (třetí vrstva OSI modelu), zařízení <code>tap</code> pracuje na druhé vrstvě, chová se tedy jako klasický Ethernet.</p>

<p>Konfigurační soubor klienta bude vypadat takto:</p>

<pre>remote ip_adresa_serveru
dev tun
ifconfig 192.168.15.2 192.168.15.1
secret klic.key</pre>

<p>Oproti konfiguraci serveru jsou zde dvě změny. Jednak přibyl parametr <code>remote</code>, který označuje, s jakým serverem se má OpenVPN klient spojit. Měla by zde být reálná IP adresa serveru. Druhou změnou je obrácení pořadí virtuálních IP adres u parametru <code>ifconfig</code>, neboť u klienta je situace přesně opačná, jeho místní adresa je <code>192.168.15.2</code> a IP adresa druhého počítače, tedy serveru, je <code>192.168.15.1</code>.</p>

<p>Nezapomeňte umístit soubor <code>klic.key</code> do správného adresáře. Poté spusťte OpenVPN na serveru:</p>

<pre>openvpn --config konfiguracni_soubor.conf</pre>

<p>Pokud se OpenVPN server rozběhne, spusťte OpenVPN stejným způsobem i na klientovi. Za nějakou dobu by obě běžící instance OpenVPN měly ohlásit následující:</p>

<pre>Initialization Sequence Completed</pre>

<p>V tuto chvíli by měl být tunel vytvořen a vy můžete zkusit z klienta <code>ping</code> na server:</p>

<pre>ping -c 1 192.168.15.1</pre>

<p>Virtuální síť je tvořena příslušným virtuálním síťovým rozhraním na obou počítačích. V tomto případě to bude nejspíše rozhraní <code>tun0</code>. Jeho vlastnosti můžete vypsat následujícím příkazem:</p>

<pre>ip addr show dev tun0</pre>

<p>Pokud se cokoliv nedaří, projděte si následující body:</p>
<ul>
<li>
<p>pokud se nedaří spuštění 	OpenVPN klienta nebo serveru, přečtěte si chybovou hlášku a 	pokuste se problém napravit (nejčastější budou asi problémy s 	cestou ke klíči),</p>
</li>
<li>
<p>ověřte dostupnost spojení z 	klienta na reálnou IP adresu serveru specifikovanou v konfiguračním 	souboru klienta u parametru <code>remote</code> - 	tato adresa musí být dosažitelná,</p>
</li>
<li>
<p>ověřte dostupnost UDP portu 1194 	na serveru - port musí být otevřený (zkontrolujte nastavení 	firewallu příkazem <code>iptables -L -n -v</code>),</p>
</li>
<li>
<p>ověřte politiku firewallu k nově vzniklým virtuálním 	síťovým rozhraním (nejspíše <code>tun0</code>) 	na obou počítačích - pokud máte nastavenou výchozí politiku 	řetězce <code>INPUT</code> na <code>DROP</code>, 	přidejte výjimku pro toto rozhraní.</p>
</li>
</ul>

<h3>Komplexnější konfigurace</h3>

<p>Pokud vám funguje výše uvedený jednoduchý příklad, můžete se pustit do rozšiřování konfigurace. V první řadě je z bezpečnostních důvodů velmi vhodné nenechávat OpenVPN běžet s právy roota, ale pouze s právy uživatele (např. uživatele <code>nobody</code>). Do obou konfiguračních souborů tedy přidejte následující:</p>

<pre>user nobody
group nogroup</pre>

<p>OpenVPN je možné spouštět jako démona (tzn. spustí se na pozadí a hlášky bude vypisovat do logů místo na obrazovku). Toto chování zajistí následující parametr:</p>

<pre>daemon</pre>

<p>Debian považuje libovolný soubor s koncovkou <code>.conf</code> v adresáři <code>/etc/openvpn</code> jako konfigurační soubor, pro který spustí samostatnou instanci OpenVPN při startu systému nebo příslušné operaci se startovacím skriptem <code>/etc/init.d/openvpn</code>. Výše zmíněný parametr <code>daemon</code> není v případě těchto konfiguračních souborů nutností (příslušná instance OpenVPN bude automaticky spuštěna jako démon).</p>

<p>Pokud nechcete OpenVPN provozovat na standardním portu, můžete na serveru explicitně udat port, na kterém chcete, aby naslouchal:</p>

<pre>port 39993</pre>

<p>Na klientovi je pak třeba upravit parametr <code>remote</code>, kam za IP adresu přidáte číslo portu, tedy např:</p>

<pre>remote ip_adresa_serveru 39993</pre>

<p>Bývá také dobré zajistit, aby si obě strany patřičně hlídaly propustnost tunelu a v případě potíží tunel shodili a začali se pokoušet jej znovu vytvořit. To zajistí následující parametry:</p>

<pre>keepalive 10 60
ping-timer-rem
persist-tun
persist-key</pre>

<p>Volba <code>keepalive</code> má dva parametry, které pracují následovně. Tím prvním je doba v sekundách, za kterou se pošle na druhou stranu tunelu "ping", je-li spojení v nečinnosti. Pokud tedy OpenVPN neobdrží žádný paket z druhé strany po tuto dobu (v příkladu výše by to bylo deset sekund), pošle na druhou stranu "ping". Druhým parametrem je "timeout", tzn. doba, za kterou se OpenVPN začne pokoušet spojení restartovat, pokud neobdrží žádnou odezvu z druhé strany (tzn. buď "ping", nebo jakýkoliv jiný paket).</p>

<p>Pokud se OpenVPN pokusí spojení restartovat (stejného výsledku lze dosáhnout ručně zasláním signálu <code>SIGUSR1</code> běžícímu procesu OpenVPN), nemusí už mít potřebná oprávnění k vytvoření virtuálního síťového rozhraní či k opětovnému přečtení klíče. Z tohoto důvodu lze OpenVPN instruovat, aby zařízení ani klíč nezahazoval, ale nechal je "přežít" restart - to zajišťují volby <code>persist-tun</code> a <code>persist-key</code>.</p>

<p>Poslední volbou zde je <code>ping-timer-rem</code>, který u serveru zařídí, že nebude brát v úvahu parametry volby <code>keepalive</code> v případě, kdy není připojený žádný klient.</p>

<p>Poslední důležitou volbou je volba zajišťující kompresi dat, která sníží objem přenášených dat za cenu vyšší zátěže procesoru (v tomto ohledu je třeba dodat, že samotné šifrování také představuje zátěž pro procesor, zejména v případě širokého přenosového pásma). Zapnutí komprese zajistí následující volba:</p>

<pre>comp-lzo</pre>

<h3>Komplexní řešení pro více klientů</h3>

<p>Vytvoření tunelu mezi dvěma počítači je jistě užitečné, ale co když se chcete připojovat na VPN server z více počítačů, nebo dokonce nabídnout klientům možnost směrovat veškerou svou komunikaci přes VPN? I to samozřejmě OpenVPN umí. Pro snadnou správu přístupu mnoha klientů k VPN serveru využívá OpenVPN PKI. Je tedy třeba začít vytvořením certifikační autority, dále certifikátu serveru a certifikátu klientů.</p>

<h4>Vytvoření certifikační autority</h4>

<p>Prvním krokem je vytvoření vlastní certifikační autority. Můžete tak učinit buď ručně pomocí nástroje <code>openssl</code>, nebo si značně usnadnit práci pomocí pomocných skriptů. V Debianu naleznete příslušné skripty v adresáři <code>/usr/share/doc/openvpn/examples/easy-rsa</code>, takže si je odtud zkopírujte někam jinam, třeba do <code>/etc/openvpn</code>, takto:</p>

<pre>cd /etc/openvpn
cp -r /usr/share/doc/openvpn/examples/easy-rsa .
cd easy-rsa/2.0</pre>

<p>Postup pro vytvoření certifikační autority je následující. Upozorňuji, že tento postup (přesněji druhý příkaz) smaže všechny klíče, které jste dosud vytvořili (pokud toto provádíte poprvé, není se samozřejmě čeho obávat).</p>

<pre>. ./vars
./clean-all
./build-ca</pre>

<p>Po dokončení této procedury byste měli nalézt příslušné výstupy, tzn. zejména soubor <code>ca.crt</code> s kořenovým certifikátem certifikační autority a soubor <code>ca.key</code> se soukromým klíčem certifikační autority (tím se pak podepisují jednotlivé dílčí certifikáty) v podadresáři <code>keys</code>.</p>

<h4>Vytvoření serverového klíče</h4>

<p>Máte-li vygenerovanou certifikační autoritu, můžete si nechat vygenerovat serverový certifikát. To provedete ve stejném adresáři následujícím příkazem:</p>

<pre>./build-key-server server</pre>

<p>Za slovo <code>server</code> si dosaďte libovolné jméno. Zde budete opět vyzváni k zadání řady informací. Ujistěte se, že na konci odpovíte na dotaz "y", tedy opravdu podepsat daný certifikát.</p>

<h4>Vygenerování certifikátů a klíčů pro uživatele</h4>

<p>Pro každého uživatele vygenerujte jeho vlastní certifikát spolu s klíčem, pomocí kterých se bude připojovat k serveru. K tomu vám poslouží následující příkaz:</p>

<pre>./build-key jmeno_klienta</pre>

<h4>Vygenerování Diffie Hellman parametrů</h4>

<p>Posledním krokem je vygenerování parametrů pro Diffie Hellman protokol. To provedete příkazem:</p>

<pre>./build-dh</pre>

<h4>Umístění jednotlivých souborů</h4>

<p>Až budete mít vygenerované všechny soubory, bude potřeba je vhodně rozmístit. Obecně, soubory s příponami <code>.key</code> obsahují privátní klíče a měly by být pečlivě střeženy (doporučuji jim nastavit práva <code>400</code>), ostatní být střeženy nemusí. Přípona <code>.crt</code> označuje jednotlivé certifikáty - certifikát certifikační autority, certifikát serveru a certifikáty klientů. Diffie Hellman parametry se pak nacházejí v souboru <code>dh*.pem</code>, kde hvězdička bude odpovídat velikosti klíče - výchozí hodnota je <code>1024</code>, ale je samozřejmě možné vygenerovat větší.</p>

<h5>Soubory pro klienta</h5>

<p>Klienti by měli mít k dispozici následující soubory:</p>

<ul>
<li>
<p><code>ca.crt</code> - kořenový certifikát certifikační autority</p>
</li>
<li>
<p><code>klient1.crt</code> - odpovídající certifikát klienta</p>
</li>
<li>
<p><code>klient1.key</code> - odpovídající 	privátní klíč klienta</p>
</li>
</ul>

<h5>Soubory pro server</h5>

<p>Server musí mít k dispozici následující soubory:</p>

<ul>
<li>
<p><code>ca.crt - viz 	výše</code></p>
</li>
<li>
<p><code>server.crt</code> - serverový certifikát</p>
</li>
<li>
<p><code>server.key</code> - soukromý klíč k serverovému certifikátu</p>
</li>
<li>
<p><code>dh*.pem</code> - Diffie Hellman 	parametry</p>
</li>
</ul>

<h5>Ostatní soubory</h5>

<p>Jediným souborem, který jste vygenerovali a nebyl popsán výše, je soubor <code>ca.key</code> s klíčem pro kořenový certifikát certifikační autority. Ten není nutné mít přímo na serveru - je totiž nutný pouze k podepisování certifikátů. Z bezpečnostních důvodů je dokonce vhodné, aby byl někde v bezpečí mimo server.</p>

<h4>Konfigurace OpenVPN serveru</h4>

<p>Příklad konfigurace serveru může vypadat následovně. Konfiguraci si přizpůsobte svým potřebám:</p>

<pre>local 1.2.3.4
dev tap
mode server
ifconfig 10.45.42.1 255.255.255.0
ifconfig-pool 10.45.42.2 10.45.42.102 255.255.255.0
tls-server
ca /etc/openvpn/ca.crt
cert /etc/openvpn/server.crt
key /etc/openvpn/server.key
dh /etc/openvpn/dh1024.pem
user nobody
group nogroup
comp-lzo
keepalive 10 20
ping-timer-rem
persist-tun
persist-key
verb 3
duplicate-cn
client-to-client
max-clients 100</pre>

<p>U všech cest k souborům se ujistěte, že ukazují správně. Parametr <code>local</code> označuje IP adresu serveru, kde bude k dispozici OpenVPN server. Parametr <code>ifconfig</code> označuje IP adresu serveru v rámci VPN tunelu. Klientům budou přiřazovány IP adresy z rozsahu, který je specifikován parametrem <code>ifconfig-pool</code>. Mezi další důležité parametry patří:</p>

<ul>
<li>
<p><code>tls-server</code> - zapíná TLS v režimu serveru</p>
</li>
<li>
<p><code>duplicate-cn</code> - umožní, aby se připojilo více klientů se stejným 	certifikátem</p>
</li>
<li>
<p><code>client-to-client</code> - umožní klientům, aby na sebe "viděli" a mohli spolu 	komunikovat</p>
</li>
<li>
<p><code>max-clients 100</code> - limit počtu 	současně připojených klientů</p>
</li>
</ul>

<h4>Konfigurace klienta</h4>

<p>Pro klienty použijte následující vzor konfiguračního souboru:</p>

<pre>remote 1.2.3.4
client
dev tap
tls-client
ns-cert-type server
ca /etc/openvpn/ca.crt
cert /etc/openvpn/klient1.crt
key /etc/openvpn/klient1.key
nobind
comp-lzo
keepalive 10 20
ping-timer-rem
persist-tun
persist-key
verb 3</pre>

<p>Řadu parametrů zde již jistě znáte, pro jistotu ještě zopakuji upozornění, abyste si přizpůsobili veřejnou IP adresu serveru (parametr <code>remote</code>) a cesty k jednotlivým souborům. Mezi důležité volby patří:</p>

<ul>
<li>
<p><code>tls-client</code> - zapíná TLS v režimu klienta</p>
</li>
<li>
<p><code>ns-cert-type server</code> - ověřuje 	serverový certifikát (pomáhá zabránit man-in-the-middle útokům, 	kdy by se útočník vydával za server)</p>
</li>
</ul>

<h4>Extra zabezpečení pomocí sdíleného klíče</h4>

<p>Ačkoliv infrastruktura založená na certifikátech nevyžaduje použití sdílených klíčů (což je ostatně jejím účelem), můžete pro zvýšení bezpečnosti sdílený klíč přeci jen vytvořit a používat jako bezpečnostní vrstvu navíc - server pak bude kontrolovat HMAC podpisy paketů a bude ignorovat pakety, které nebudou mít správný podpis. Klíč vytvoříte následujícím příkazem:</p>

<pre>openvpn --genkey --secret klic</pre>

<p>Následně je třeba dopravit klíč všem klientům a upravit konfiguraci serveru přidáním následující řádky do konfiguračního souboru:</p>

<pre>tls-auth soubor_s_klicem 0</pre>

<p>Nezapomeňte doplnit cestu k souboru s klíčem. Do konfiguračních souborů klientů je třeba doplnit podobnou řádku, ale s číslem 1 místo nuly:</p>

<pre>tls-auth soubor_s_klicem 1</pre>

<h3>Směrování komunikace přes VPN</h3>

<p>OpenVPN umožňuje, aby klienti směrovali veškerou svou komunikaci přes VPN tunel, což umožňuje vytvářet různé "anonymizační" služby založené na této technologii. Tato vlastnost se hodí mj. i k tomu, abyste zabezpečili svou komunikaci, pokud se třeba připojujete přes nešifrovanou wifi, kde vás může kdokoliv ve vaší blízkosti šmírovat (alespoň vaši nezabezpečenou komunikaci).</p>

<h4>Směrování paketů</h4>

<p>Abyste zajistili směrování komunikace v rámci OpenVPN serveru, musíte nejprve povolit směrování paketů. To můžete provést buď s dobou trvání do příštího restartu, nebo permanentně. Dočasné nastavení provedete příkazem:</p>

<pre>sysctl -w net.ipv4.ip_forward=1</pre>

<p>Permanentní nastavení provedete zapsáním níže uvedené řádky do souboru <code>/etc/sysctl.conf</code>:</p>

<pre>net.ipv4.ip_forward=1</pre>

<p>Podívejte se na nastavení firewallu (<code>iptables -L -n -v</code>), zejména pak na řetěz <code>FORWARD</code>, který musí povolovat průchozí pakety z virtuálního rozhraní VPNky směrem na vnější síťové rozhraní.</p>

<h4>NAT / maškaráda</h4>

<p>Jelikož VPN síť využívá adresy z privátního rozsahu, je nutné vytvořit maškarádu, tedy vhodnou formu NATu (překladu adres), která zajistí, aby si pakety zvenčí našly cestu k příslušnému klientovi, který si je vyžádal. To zajistíte následujícím příkazem:</p>

<pre>iptables -t nat -A POSTROUTING -o eth0 -j MASQUERADE</pre>

<p>Toto nastavení bude fungovat pouze do příštího restartu serveru. Permanentní nastavení je v Debianu možné zařídit pomocí balíčku <code>iptables-persistent</code> a funkce "save":</p>

<pre>service iptables-persistent save</pre>

<p>Tento příkaz uloží aktuální konfiguraci pravidel Netfiltru a při příštím spuštění systému bude zajištěno jejich opětovné načtení.</p>

<h4>Úprava konfigurace OpenVPN serveru</h4>

<p>Následně upravte konfigurační soubor OpenVPN serveru a přidejte do něj následující řádky:</p>

<pre>push "route-gateway 10.45.42.1"
push "redirect-gateway def1"
push "dhcp-option DNS 10.45.42.1"</pre>

<p>Jako parametr pro volbu <code>route-gateway</code> zadejte IP adresu serveru v rámci VPN, tedy IP adresu, kterou jste zadali jako parametr volby <code>ifconfig</code>. První řádka zajistí, že se klientovi pošle specifikovaná IP adresa brány. Druhá volba zajistí, že se klientovi nařídí, aby přesměroval veškerou svou komunikaci přes VPN. Parametr <code>def1</code> zajistí, aby se neodstranila původní brána z konfigurace sítě klienta.</p>

TODO ref link na DNS

<p>Parametr <code>dhcp-option DNS</code> zajišťuje zaslání informace o DNS serverech klientovi. Tento parametr samozřejmě předpokládá dostupný funkční resolvující DNS server. Pokud se vám nechce nastavovat vlastní DNS server na serveru s OpenVPN, můžete použít buď OpenDNS, nebo Google DNS. Stavba vlastního DNS serveru je mimo zaměření tohoto článku, ale mohu vám v této souvislosti pro tuto konkrétní potřebu doporučit balíček <code>dnsmasq</code>.</p>

<h4>Úprava konfigurace OpenVPN klientů</h4>

<p>U linuxových OpenVPN klientů se ovšem nastavení DNS pomocí <code>dhcp-option</code> neprojeví - je nutné jej odchytit z proměnných prostředí a zpracovat skriptem. Tento skript si naštěstí nemusíte psát sami - měl by být součástí OpenVPN balíku a měl by sídlit v <code>/etc/openvpn/update-resolv-conf</code>. Ke své činnosti vyžaduje balík <code>resolvconf</code>, takže se raději ujistěte, že jej máte nainstalovaný. Pak už jen postačí upravit konfiguraci klienta přidáním následujících řádků do konfiguračního souboru OpenVPN:</p>

<pre>up /etc/openvpn/update-resolv-conf
down /etc/openvpn/update-resolv-conf
script-security 2</pre>

<h4>Neposlušný klient aneb Jak si nenechat mluvit do směrování</h4>

<p>Pokud máte takto nastavený server a jste v pozici klienta, který nechce, aby se mu veškerá komunikace směrovala přes VPN, ale vytvořit VPN tunel chcete, můžete do svého konfiguračního souboru přidat parametr <code>route-nopull</code>. Tento parametr způsobí, že OpenVPN nebude ze serveru přebírat informace pro směrování.</p>

http://openvpn.net/index.php/open-source/documentation.html Oficiální dokumentace k OpenVPN
http://openvpn.net/index.php/open-source/documentation/miscellaneous/78-static-key-mini-howto.html Static key mini-howto
http://openvpn.net/index.php/open-source/documentation/howto.html OpenVPN howto
http://www.jariq.sk/2008/10/14/vpn-siete-s-openvpn-1/ VPN siete s OpenVPN
http://www.iprint.sk/instalace-konfigurace-openvpn-serveru/ Instalace a konfigurace OpenVPN serveru
http://cs.wikipedia.org/wiki/PKI Wikipedie (česky), PKI
http://cs.wikipedia.org/wiki/OpenDNS OpenDNS
http://code.google.com/intl/cs-CZ/speed/public-dns/ Google DNS
